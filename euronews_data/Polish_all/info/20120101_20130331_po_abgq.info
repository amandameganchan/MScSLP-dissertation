# ORIG TITLE    Znów zatrzęsła się ziemia we Włoszech . 
# ORIG CONTENT  Trzęsienie ziemi o sile 5,1 stopnia w skali Richtera zanotowano w niedzielę wieczorem na północy Włoch. To trzecie tak silne wstrząsy w tym regionie od 20 maja. Niedzielne trzęsienie było słabsze niż poprzednie dwa, ale w jego wyniku zniszczonych zostało wiele budynków, które wcześniejsze wstrząsy uszkodziły. Między innymi zawaliła się zabytkowa dzwonnica w miejscowości Novi di Modena. To tam odnotowano epicentrum wstrząsów. Miejscowość leży w regionie Emilia-Romania, około 200 kilometrów na południowy-wschód od Mediolanu. “Ziemia ruszała się jak fale”, opowiada jeden ze świadków. “Na parkingu samochody podskakiwały o 20 centymetrów. Nie trwało to długo, ale było dość silne”. Innego mieszkańca Novi di Modena wstrząsy zastały w ogrodzie. “Od razu spojrzałem w stronę domu. Cała moja rodzina przeżyła, to najważniejsze, ale jesteśmy zmęczeni – zarówno fizycznie jak i psychicznie”. Region Emilia-Romania odwiedziło dwóch przedstawicieli Komisji Europejskiej. Oglądali skalę zniszczeń, by ustalić konieczną pomoc ze strony Unii Europejskiej. Jak dotąd nie ma informacji, żeby ktoś zginął w trakcie niedzielnych wstrząsów. Dwa wcześniejsze trzęsienia ziemi kosztowały życie 24 osób. Ponad 16 tysięcy ludzi zostało bez dachu nad głową. Region Emilia-Romania jest nowym miejscem na mapach sejsmologów. Do tej pory był on wolny od tego typu kataklizmów. 
