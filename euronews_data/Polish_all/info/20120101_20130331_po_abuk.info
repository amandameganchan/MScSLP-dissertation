# ORIG TITLE    Jak Hiszpanie reagują na politykę oszczędności? . 
# ORIG CONTENT  Wszystkie hiszpańskie gazety szeroko komentują poświęcenia, jakich rząd będzie wymagał od obywateli w walce z kryzysem budżetowym. Do roku 2014 Hiszpania musi zaoszczędzić 65 miliardów euro.   Najbardziej chyba niepopularną spośród ogłoszonych we środę decyzji jest podwyższenie stopy podatku VAT. Wielki gniew wywołuje również zamiar obniżenia zarobków pracowników państwowych. Niektórym przypomina to podobną decyzję podjętą przez rząd Zapatero przed dwoma laty.   Oto co powiedziała nam na ten temat spotkana na ulicy mieszkanka Madrytu:   “To już po raz drugi za kryzys płacą pracownicy państwa. Ale inni też na tym cierpią, bo obniża się również emerytury, zasiłki dla bezrobotnych, i podwyższa się podatki. W rzeczywistości całe społeczeństwo doznaje konsekwencji tej sytuacji.”   Mimo tych drastycznych decyzji rządu, rynki finansowe nie odzyskały zaufania do Hiszpanii. Po hossie w chwili otwarcia giełdy w Madrycie w środę indeksy spadły ponownie we czwartek o dwa punkty procentowe. Rozmawiamy ze spotkanym w pobliżu siedziby giełdy pracownikiem sektora finansowego: “Myślę, że te kroki są niezbędne. Europa żądała ich od nas, a Hiszpania potrzebuje reformy swoich finansów publicznych, a także całej swojej gospodarki.”   Jednak niewielu Hiszpanów podziela tę opinię. W wielu sektorach gospodarki narasta gniew. Można to odczuć na przykład w służbie zdrowia, której budżet zostanie masowo obniżony.   Dwa największe związki zawodowe kraju zorganizują 19 lipca wielką demonstrację przeciwko polityce rządu. 
