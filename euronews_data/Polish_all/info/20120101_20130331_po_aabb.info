# ORIG TITLE    Izrael, Palestyńczycy – wzajemnych ataków ciąg dalszy . 
# ORIG CONTENT  Błędne koło akcji i reakcji, ripost i odpowiedzi na riposty toczy się w najlepsze, a może raczej w najgorsze. Już od trzech dni trwają izraelskie bombardowania Strefy Gazy. Początkowo celem akcji wojskowej było wyeliminowanie jednego z radykalnych przywódców palestyńskich. W odpowiedzi na tę akcję, na terytorium Izraela wystrzelono w ciągu trzech dni około stu pocisków moździerzowych i rakiet bojowych. Około trzydziestu z nich przechwycił izraelski system obrony antyrakietowej Iron Dom, zainstalowany na południu kraju. W tym samym czasie Izrael zintensyfikował naloty na Strefę Gazy. W niedzielę zginęło dwóch Palestyńczyków, w tym dwunastoletni chłopiec, który przebywał na wschód od obozu dla uchodźców Dżabalija. Liczba Palestyńczyków zabitych w ciągu trzech ostatnich dni wzrosła w ten sposób do siedemnastu. 27 osób odniosło obrażenia, wśród nich pięć jest ciężko rannych. Minister obrony Izraela Ehud Barak zwiedził instalacje systemu antyrakietowego Iron Dom. Przestrzegł, że armia będzie w dalszym ciągu uderzać w tych, którzy atakują cywilną ludność izraelską. Władze izraelskie wezwały mieszkańców, by pozostawali w pobliżu schronów. W niedzielę zostały odwołane lekcje w szkołach na południu kraju. 
