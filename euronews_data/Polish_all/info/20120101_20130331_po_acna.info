# ORIG TITLE    Rozpoczęła się walka o amerykańskich niezdecydowanych . 
# ORIG CONTENT  Paul Ryan, republikański kandydat na wiceprezydenta Stanów Zjednoczonych, zdominował drugi dzień konwencji partyjnej na Florydzie. Gdy uzyskał oficjalną nominację, zapewnił że zrobi wszystko, by pomóc Mittowi Romneyowi w przywróceniu Ameryce dobrobytu. W największym przemówieniu w swojej historii politycznej Ryan ostro zaatakował rządzących od czterech lat Demokratów. “Obama powiedział, że nie komunikował się wystarczająco. Proszę państwa, nie chodzi o to, że przez ostatnie cztery lata brakowało słów w Białym Domu. To, czego brakowało, to przywództwo!”, stwierdził Ryan. Kandydat na wiceprezydenta skrytykował też reformę zdrowotną, która była sztandarową obietnicą wyborczą Obamy. “Obamacare to ponad 2000 stron przepisów, upoważnień, opłat podatkowych i kar, na takie rzeczy nie ma miejsca w wolnym kraju”. Przemówienie Ryana było kierowane nie tylko do przekonanych wyborców, ale głównie do tych, którzy wahają się, na kogo oddać swój głos w listopadzie. Według analityków, wiele z użytych argumentów powinno do nich trafić. Amerykański korespondent Euronews Stefan Grobe powiedział, że “jeśli Mitt Romney nie wygra, rozpocznie się walka o wpływy w Partii Republikańskiej. I wydaje się, że jednym z jej faworytów zostanie właśnie Paul Ryan. Jest ulubieńcem prawego skrzydła partii i był bliski zaćmienia Romneya już tu, w Tampie”. 
