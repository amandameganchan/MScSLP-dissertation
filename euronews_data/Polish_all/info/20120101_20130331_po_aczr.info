# ORIG TITLE    Rządowa pomoc dla koncernu Peugeot-Citroen . 
# ORIG CONTENT  Szef francuskiej firmy samochodowej PSA Peugeot-Citroen zgodził się na rozmowy ze związkami zawodowymi. Wcześniej koncern ogłosił, że zamierza zwolnić około 8 tysięcy pracowników. W lipcu w ramach oszczędności firma ogłosiła między innymi plany zamknięcia podparyskiej fabryki. Związkowcy są zadowoleni z gotowości kierownictwa do rozmów. “Mówimy o firmie, która jest twarda, której kierownictwo jest bezkompromisowe. Ale dzisiaj, dzięki jedności pracowników, udało nam się zdobyć pierwszy, bardzo ważny punkt”, powiedział Jean-Pierre Mercier ze związku zawodowego CGT. W środę francuski rząd obiecał koncernowi poręczenie pożyczek bankowych na łączną kwotę 7 miliardów euro. Postawił jednak przy tym wiele warunków, które musi spełnić zarząd. Prezes zarządu PSA, Philippe Varin tłumaczy, że zamknięcie fabryki w Aulnay jest przesądzone. “Zlikwidujemy 8 tysięcy miejsc pracy. Ale tak jak powiedziałem na samym początku – przywiązujemy wielką wagę, by społeczny efekt tych redukcji był jak najmniejszy”. Od lipca do września sprzedaż samochodów Peugeot-Citroen spadła o niemal 4%. A zobowiązanie koncernu wobec rządu, że nie wypłaci dywidend, dopóki nie spłaci kredytów, zaowocowało gwałtownym spadkiem wartości jego akcji. 
