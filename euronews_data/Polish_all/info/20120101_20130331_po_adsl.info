# ORIG TITLE    Trzecia północnokoreańska próba jądrowa . 
# ORIG CONTENT  Korea Północna przeprowadziła we wtorek trzecią próbną eksplozję bomby atomowej. Eksplozja ta była znacznie potężniejsza od dwóch poprzednich. Przedmiotem testu była bomba stosunkowo niewielkich rozmiarów, co potwierdza zdolność reżimu północnokoreańskiego do umieszczania ładunków jądrowych w głowicach rakiet dalekiego zasięgu. Wcześnie rano znajdujące się w regionie instalacje obserwacyjne stwierdziły “sztuczne trzęsienie ziemi” w północno-wschodniej części kraju. Siła tego wstrząsu wyniosła 5 stopni w skali Richtera. Wspólnota międzynarodowa natychmiast potępiła tę próbną eksplozję. Najszybciej zareagowali sąsiedzi Korei Północnej. Premier Japonii Shinzo Abe zapowiedział natychmiastowe sankcje przeciwko komunistycznej Korei. Barack Obama podkreślił z kolei prowokacyjny charakter jądrowego testu stanowiącego pogwałcenie rezolucji Rady Bezpieczeństwa. Ta instancja Organizacji Narodów Zjednoczonych zbierze się zresztą w trybie pilnym jeszcze we wtorek, by rozważyć możliwe reakcje. Władze Korei Północnej zapowiedziały w końcu stycznia próbną eksplozję bomby atomowej jako reakcję na sankcje ONZ po wystrzeleniu w grudniu rakiety uznawanej przez wspólnotę międzynarodową za zdolną do przenoszenia ładunków jądrowych. 
