# ORIG TITLE    Egipt: gniew opozycji po ogłoszeniu stanu wyjątkowego . 
# ORIG CONTENT  Napięta sytuacja w Egipcie po ogłoszeniu przez prezydenta Mursiego stanu wyjątkowego. W Kairze niewielkie grupy manifestantów ścierały się przez całą noc z policją w pobliżu placu Tahrir. Starcia trwały jeszcze w poniedziałek rano. Protestujący krytykowali decyzję prezydenta o wprowadzeniu stanu wyjątkowego w Suezie, Ismailii i Port-Saidzie, gdzie akty przemocy spowodowały od piątku śmierć dziesiątek osób. Swoją decyzję prezydent Mursi ogłosił w niedzielę wieczorem: . “Stan wyjątkowy wejdzie w życie o północy i będzie obowiązywał przez 30 dni. W tym czasie będzie obowiązywała godzina policyjna od godziny 21:00 do 6:00 rano”. Rozruchy, które wstrząsnęły trzema egipskimi prowincjami, wybuchły po skazaniu na śmierć 21 kibiców jednego z klubów piłkarskich. Jednak niektórzy mieszkańcy Suezu w prowokacyjny sposób pokazali, że nie zamierzają przestrzegać godziny policyjnej. Ten manifestant uważa, że stan wyjątkowy jest zbyt długi. “Czy Mursi rozwiąże problemy w tym czasie? Dlaczego nie wprowadził godziny policyjnej w Kairze i Aleksandrii? Czy boi się mieszkańców tych miast? Dlaczego właśnie w Suezie? Co on chce nam przez to powiedzieć? Powinien się wstydzić tego, co robi”. W ciągu trzech dni w Egipcie zginęło niemal pięćdziesiąt osób. Minister spraw wewnętrznych nie został dopuszczony na pogrzeb jednego z policjantów zabitych w Port-Saidzie. 
