# ORIG TITLE    Syryjska telewizja państwowa: minister obrony zginął w eksplozji w Damaszku . 
# ORIG CONTENT  W Damaszku silna eksplozja nastąpiła przed budynkiem mieszczącym służby bezpieczeństwa narodowego Syrii. Według telewizji państwowej w wyniku eksplozji zginął między innymi syryjski minister obrony Daoud Rajha. Ranny został również minister spraw wewnętrznych Mohammad Ibrahim al-Shaar oraz Assef Shawkat, szwagier prezydenta Al-Assada. Pilnie strzeżony budynek służb bezpieczeństwa znajduje się w dzielnicy Rawda w centrum stolicy kraju. Walki między rebeliantami a siłami rządowymi trwają również w innych dzielnicach Damaszku. Według niepotwierdzonych doniesień wojska reżimowe bombardowały w środę rano dzielnice Qaboune i Barzé. Ostre walki toczyły się w dzielnicach Midane i Kafar Soussé. Według syryjskiego Obserwatorium Praw Człowieka, w ciągu ostatnich 48 godzin zostało zabitych w stolicy ponad sześćdziesięciu żołnierzy. Mimo wszystko redaktor naczelny dziennika Al-Baath jest pewny, że rebelianci poniosą klęskę: “Myślę, że sytuacja w Damaszku jest pod kontrolą sił rządowych, które wyeliminują rebeliantów z miejsc, gdzie toczą się ostre walki”. Poza stolicą siły rządowe ostrzeliwały z ciężkiej artylerii miasto Tal Kalakh w regionie Homs. Rebelianci przyjęli taktykę partyzancką, by uniknąć bezpośrednich starć z potężnymi siłami wojskowymi. 
