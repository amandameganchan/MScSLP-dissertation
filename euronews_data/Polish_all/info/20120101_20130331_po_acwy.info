# ORIG TITLE    Trzeci album Lisy Presley . 
# ORIG CONTENT  Córka króla rock and rolla i była żona króla popu nie mogła wybrać innego zawodu. Lisa Marie Presley komponuje i śpiewa. Jej trzeci album zatytułowany “Storm &amp; Grace” trafił właśnie do sklepów muzycznych w Europie.    Po premierze płyty w Stanach Zjednoczonych w maju, krytycy nie szczędzili komplementów. Według magazynu Rolling Stone, Lisa Marie Presley urodziła się, by zrobić album “Storm &amp; Grace”.   “No cóż, byłoby dla mnie na pewno łatwiej, gdybym wybrała zawód pielęgniarki, pracę na roli lub nawet prowadzenie ciężarówki”, żartuje piosenkarka. “Ale muzyka zawsze była dla mnie ważna i podyktowała mi całe moje życie. Jeszcze zanim zaczęłam naprawdę myśleć, dużo wiedziałam o moim ojcu” .   I rzeczywiście, trudno mówić o Lisie Marii, nie wspominając o jej przesławnym ojcu. W sierpniu minęło 35 lat od jego śmierci. Fani jak zwykle tłumnie odwiedzają Graceland, dom Elvisa w Memphis. Jednak dla tej, którą określa się niekiedy mianem “księżniczki rock and rolla”, miejsce to wiąże się przede wszystkim z czysto osobistymi wspomnieniami z dzieciństwa.     “Mam wiele wspomnień z tego okresu”, wyjaśnia Lisa. “Pamiętam, że często byłam sama z ojcem na górnym piętrze domu. Miałam swój pokój, a on miał swój. Ale często przebywał w moim pokoju, był tam jego stół, fotel i telewizor. Chyba szukał schronienia w moim pokoju. To było dla niego bezpieczne miejsce i często siedział tam w dzień i w nocy. Czasem się budziłam i widziałam, że siedzi w moim pokoju, mogliśmy wtedy rozmawiać, albo oglądać razem telewizję. Cieszyłam się, gdy ojciec był w moim pokoju”.   Lisa Marie Presley mieszka od trzech lat w Wielkiej Brytanii. Swoja płytę napisała w Londynie, teraz zaś mieszka w niewielkiej wiosce niedaleko brytyjskiej stolicy. Bardzo chwali sobie to europejskie życie wśród, jak powiedziała, “dobrych i zwykłych ludzi”. 
