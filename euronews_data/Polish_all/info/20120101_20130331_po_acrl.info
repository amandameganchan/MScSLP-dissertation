# ORIG TITLE    Rośnie liczba ofiar spożycia metanolu w Czechach, Polsce i na Słowacji . 
# ORIG CONTENT  Polska wprowadziła zakaz sprzedaży alkoholu pochodzącego z Czech. To reakcja na rosnącą liczbę zatruć. Do tej pory w Czechach zmarło co najmniej 19 osób, które wypiły toksyczny metanol.   W Pradze wprowadzono zakaz sprzedaży napojów z zawartością alkoholu powyżej 20 procent. Władze kraju przestrzegają mieszkańców. “Mamy jak dotąd 19 zgonów, w przypadku których potwierdzone zostało picie metanolu, w przypadku czterech kolejnych śmierci czekamy na potwierdzenie po sekcji zwłok”, powiedział Leos Heger, czeski minister zdrowia.   Zakaz sprzedaży czeskiego alkoholu został wprowadzony w Polsce po tym, gdy z powodu zatrucia zmarły cztery osoby, dwie z nich piły alkohol z Czech. Polskie władze monitorują sytuację, zapewnia Marek Posobkiewicz, pełniący obowiązki Głównego Inspektora Sanitarnego. “Naszą rolą jest zabezpieczenie naszych obywateli i osób przebywających na terenie Polski, przed tym, żeby się nie zatruli. Dlatego wydałem decyzję o wstrzymaniu w obrocie alkoholu powyżej 20 procent produkowanego w Czechach”. Zakaz ma obowiązywać przez miesiąc.   Również na Słowacji doszło do przypadków zatrucia metanolem. Osiem osób piło alkohol kupiony w czeskich sklepach internetowych. Czeska policja prowadzi śledztwo w sprawie produkcji i sprzedaży zabójczego napoju. Skontrolowano już ponad 20 producentów i dystrybutorów podejrzanych o dodawanie metanolu do trunków.   . 
