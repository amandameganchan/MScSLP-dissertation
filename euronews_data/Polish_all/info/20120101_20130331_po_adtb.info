# ORIG TITLE    Oscar Pistorius – łzy i oficjalne oskarżenie o zabójstwo . 
# ORIG CONTENT  Oscar Pistorius został doprowadzony przed sąd w Pretorii i usłyszał oficjalnie zarzut zabójstwa jego partnerki. Południowoafrykański biegacz pozostanie w areszcie co najmniej do połowy przyszłego tygodnia, albowiem sędzia ustalił na wtorek i środę datę posiedzenia sądu, podczas której obrona ma zgłosić wniosek o zwolnienie Pistoriusa za kaucją. Najsłynniejszy na świecie niepełnosprawny sportowiec ma 26 lat. Długo płakał przed oczami składu sędziowskiego i licznej publiczności. Według jednego z urzędników sądowych prokuratura chce zmienić akt oskarżenia w taki sposób, by sportowiec był sądzony za “zabójstwo z premedytacją”. Do dramatu doszło o świcie 14 lutego. Według wstępnych rezultatów śledztwa Oscar Pistorius miał zastrzelić swoją przyjaciółkę Reevę Steenkamp. Strzelił do niej kilkakrotnie ze swojego pistoletu kalibru 9 milimetrów w swoim domu w Pretorii. Sąsiedzi twierdzą, że przed strzałami usłyszeli kłótnię. Według mediów południowoafrykańskich ofiara, 29-letnia modelka, została raniona w głowę, pierś, miednicę i dłoń. Pistorius miał do niej strzelać przez drzwi łazienki. 
