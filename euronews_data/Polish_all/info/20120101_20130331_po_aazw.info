# ORIG TITLE    Strauss-Kahn chce miliona dolarów . 
# ORIG CONTENT  Dominique Strauss-Kahn, polityk zamieszany w seksaferę, były szef Międzynarodowego Funduszu Walutowego i niedoszły kandydat na prezydenta Francji, żąda miliona dolarów odszkodowania od nowojorskiej pokojówki, która oskarżyła go o napastowanie seksualne.     Polityk wniósł pozew w rocznicę zdarzenia. Według relacji kobiety Strauss-Kahn próbował ją zgwałcić w swoim luksusowym apartamencie w jednym z hoteli na Manhattanie. On sam zaprzecza, jego zdaniem pokojówka świadomie i celowo złożyła policji fałszywe zeznania.     Przypomnijmy, że prokuratorzy wycofali oskarżenia, uznając dowody za niewystarczające, a zeznania pokojówki za mało wiarygodne. Kobieta wniosła jednak przeciwko Strauss-Kahnowi pozew cywilny.   Teraz swój pozew złożył także on. Po skandalu żąda od pokojówki miliona dolarów zadośćuczynienia – za czas gdy był aresztowany, za utratę pracy i reputacji.   To nie koniec problemów DSK, jak nazywają Dominique’a Strauss-Kahna Francuzi. Jest on jednym z podejrzewanych o stręczycielstwo i pomoc w malwersacjach finansowych w aferze związanej z hotelem Carlton w Lille, na północy Francji. 
