# ORIG TITLE    Czy Katalonia wybierze niezależność? . 
# ORIG CONTENT  Katalonia jest może nie o krok, ale o parę kroków od uniezależnienia się od Madrytu. Skończyła się kampania przed wyborami do parlamentu regionalnego. Zwolennicy samostanowienia mają dużą szansę na zwycięstwo. Sondaże przewidują zwycięstwo nacjonalistycznej partii Konwergencja i Unia, której przywódcą jest Artur Mas, szef regionalnego samorządu. Jego formacja może zdobyć 62 miejsca w parlamencie. Do tego należy dodać inne partie, zwłaszcza lewicowe, zrzeszające zwolenników odłączenia Katalonii od Hiszpanii. Separatyści mogą mieć razem 135 mandatów, czyli większość absolutną. Jeśli te sondażowe prognozy sprawdzą się, Artur Mas będzie mógł zorganizować obiecane wcześniej referendum w sprawie niezależności Katalonii. Pomysł referendum odrzuca stanowczo rząd Hiszpanii. Sporowi o referendum towarzyszą wzajemne ataki między Madrytem a Barceloną. Mas sugeruje, że to Mariano Rajoy jest inicjatorem oskarżeń o korupcję pod jego adresem. Rajoy stanowczo temu zaprzecza. Coraz więcej mieszkańców Katalonii zdaje się podzielać separatystyczne aspiracje Artura Masa. Przed ewentualnym oddzieleniem się od Madrytu, zwolennicy niepodległości będą się starali uzyskać szerszą autonomię budżetową regionu. 
