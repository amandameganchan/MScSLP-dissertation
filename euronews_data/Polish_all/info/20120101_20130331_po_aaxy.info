# ORIG TITLE    USA: Obama popiera małżeństwa homoseksualne . 
# ORIG CONTENT  Na pół roku przed wyborami prezydenckimi w USA, Barack Obama opowiedział się za możliwością ślubów par homoseksualnych. Urzędujący prezydent wyraził tę, jak zaznaczył, osobistą opinię w wywiadzie udzielonym w środę telewizji ABC.   “W pewnym momencie doszedłem do wniosku, że ważne jest dla mnie, abym przyznał, że pary tej samej płci powinny mieć możliwość zawierania ślubu”- powiedział Obama.   To pierwsza tego typu deklaracja urzędującego  prezydenta w historii Stanów Zjednoczonych. Spotkała się ona z natychmiastowym komentarzem republikanów, którzy uznali ją za element kampanii przedwyborczej Obamy.   Ich kandydat Mitt Romney nie omieszkał zresztą przypomnieć, że jego pozycja w tej sprawie nie uległa zmianie: “Ślub jest związkiem między kobietą a mężczyzną”, powiedział.   Czy jednak deklaracja Baracka Obamy wpłynie na postawę wyborców ? Na ulicach Nowego Jorku, zdania są podzielone:   “Nie sadze, aby mu to zaszkodziło. Środowisko gejów jest duże i głosuje, więc… w tej sytuacji są tylko wygrani”.   “Prezydent powinien zrozumieć, że każdy będzie miał swoją opinię na ten temat. Nie powinien był zajmować stanowiska w tej sprawie”.    Jak wynika z sondaży, społeczeństwo amerykańskie jest głęboko podzielone jeśli chodzi o dopuszczenie małżeństw osób tej samej płci. Aktualnie, jest to możliwe w sześciu z 50 stanów Ameryki.   . 
