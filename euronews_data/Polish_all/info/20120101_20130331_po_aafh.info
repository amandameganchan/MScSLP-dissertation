# ORIG TITLE    Akt oskarżenia: zabójstwo 17 Afgańczyków . 
# ORIG CONTENT  Amerykański sierżant Robert Bales, który służył w Afganistanie, usłyszał oficjalnie zarzut zabójstwa 17 ludzi. Sprawca masakry z 11 marca oskarżony jest też o usiłowanie zabójstwa kolejnych sześciu osób. Na rozprawę czeka w wojskowym więzieniu w Kansas, grozi mu kara śmierci. Najwyższego wyroku domagają się mieszkańcy prowincji Kandahar, gdzie doszło do masakry. Ich zdaniem to jedyny sprawiedliwy wyrok za śmierć cywilów, w tym kobiet i dzieci. Domagają się też, żeby egzekucja została wykonana publicznie, na terenie Afganistanu, jako nauczka dla innych cudzoziemców. “Żądamy, by amerykański sąd wydał karę śmierci dla żołnierza. On musi być powieszony, bo zasługuje na największą karę. Chcemy jej na podstawie prawa szariatu”, mówi jeden z mieszkańców prowincji. Afgańczycy chcą też, by proces odbył się w Afganistanie. Z kolei obrońcy praw człowieka domagają się maksymalnej przejrzystości procesu. “Wzywamy amerykański rząd do upublicznienia wniosków ze śledztwa”, powiedział Nader Nadery. “Dokładne informowanie o każdym etapie procesu i udzielanie pełnych wiadomości z postępowania jest konieczne, by uzyskać zaufanie afgańskiej opinii publicznej”, dodał działacz praw człowieka. Masakra w Kandaharze mocno nadszarpnęła i tak skomplikowane stosunki dyplomatyczne między USA a Afganistanem. W jej wyniku między innymi zostały zerwane rozmowy pokojowe między talibami, a afgańskim rządem. 
