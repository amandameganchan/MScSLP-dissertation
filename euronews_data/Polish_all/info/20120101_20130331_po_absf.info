# ORIG TITLE    Argentyna: były dyktator skazany za kradzież dzieci . 
# ORIG CONTENT  Były dyktator Argentyny Jorge Videla został skazany w czwartek w Buenos Aires na 50 lat więzienia za organizację oraz konsekwentną realizację planu odbierania noworodków więźniom politycznym w epoce dyktatury wojskowej junty. Videla odbywa już karę dożywocia za popełnione w tamtym okresie zbrodnie przeciw ludzkości.   W tym samym procesie skazani zostali również były oficer marynarki Jorge Acosta oraz ostatni dyktator Argentyny Reynaldo Bignone. Otrzymali oni kary odpowiednio 30 i 15 lat pozbawienia wolności.   Ogłoszeniu wyroku przez sąd towarzyszyły brawa oraz okrzyki radości. Na sali sądowej była obecna przewodnicząca organizacji Babcie z Placu Majowego Estela de Carlotto, która przyczyniła się do odkrycia tożsamości 105 ukradzionych dzieci:   “Sprawiedliwości wreszcie stała się zadość. Ta sprawa została wszczętą w 1996 roku. W tamtych czasach wcale nie wiedzieliśmy czy dojdzie ona do skutku. Nie mogliśmy tego przewidzieć. Myślę, że ten wyrok pomoże nam uleczyć rany”.   Jak twierdzą ofiary, “kradzież niemowlaków jest największą perwersją jakiej dopuściła się dyktatura”. Junta chciała w ten sposób ukarać więzione wówczas opozycjonistki. Noworodki były odbierane matkom, a następnie, po zmianie tożsamości, przekazywane funkcjonariuszom reżimu. Szacuje się, że w sumie skradziono około 500 dzieci.        . 
