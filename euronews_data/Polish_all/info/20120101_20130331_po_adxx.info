# ORIG TITLE    Pozłacany pierścień, otwarty samochód i nieprzewidziane gesty – oficjalny początek pontyfikatu papieża Franciszka . 
# ORIG CONTENT  Pontyfikat papieża Franciszka rozpoczął się od uroczystej mszy na Placu Świętego Piotra. W tym historycznym wydarzeniu uczestniczyły setki tysięcy zgromadzonych tam wiernych. Dziekan kolegium kardynalskiego Angelo Sodano wręczył Franciszkowi insygnia jego nowej funkcji, a przede wszystkim papieski pierścień. Papież, który od chwili wyboru podkreśla swoje niewielkie przywiązanie do blichtru i zewnętrznych oznak władzy, wybrał pierścień z pozłacanego srebra, zamiast pierścienia ze złota. Franciszek był ubrany po prostu w białą sutannę z niewielką ilością zdobień. Zachował również swój wykonany z żelaza krzyż, który nosił jeszcze jako kardynał. Zrezygnował tym samym ze związanego z jego funkcją złotego krzyża. Jeszcze przed właściwą uroczystością i przyjęciem insygniów papieskiej funkcji Franciszek modlił się w krypcie pod bazyliką na grobie Świętego Piotra. Towarzyszyła mu grupa arcybiskupów oraz patriarchów kościołów wschodu. Na mszy inauguracyjnej papieża Franciszka na Placu Świętego Piotra obecnych było 180 biskupów i patriarchów, 1 200 księży i niemal milion wiernych. Na uroczystości przyjechały również do Watykanu 132 oficjalne delegacje, w tym 31 szefów państw. Polskę reprezentował prezydent Bronisław Komorowski, któremu towarzyszyła żona Anna. Uroczystości w Watykanie rozpoczęły się natomiast od przejazdu papieża po Placu Świętego Piotra odkrytym białym samochodem. Franciszek nie był przy tom chroniony kuloodpornymi szybami. Ojciec święty zaskoczył wszystkich, włącznie ze swoją ochroną, gdy w pewnej chwili wysiadł z samochodu, by podejść na chwilę do sparaliżowanego mężczyzny i udzielić mu błogosławieństwa. 
