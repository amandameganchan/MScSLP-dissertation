# ORIG TITLE    Wypadek czeskiego autobusu w Chorwacji . 
# ORIG CONTENT  Co najmniej siedem osób zginęło a 44 odniosły obrażenia w wypadku czeskiego autokaru w sobotę rano w Chorwacji. “Autokar zarejestrowany w Republice Czeskiej uderzył w barierę bezpieczeństwa i przewrócił się na pobocze drogi” – poinformowała na swojej stronie internetowej chorwacka Państwowa Dyrekcja do spraw Akcji Ratunkowych. Dyrekcja podaje również, że do wypadku doszło w pobliżu tunelu Sveti Rok, w odległości około 230 kilometrów na południe od Zagrzebia. Według chorwackiej policji, autokarem podróżowało 50 osób. Wszyscy są obywatelami Republiki Czeskiej. Ranni zostali przyjęci do szpitala w mieście Gospić. Najciężej rannych przewieziono stamtąd następnie wojskowymi helikopterami do szpitala w Zagrzebiu. Katastrofa miała miejsce na autostradzie łączącej Zagrzeb ze Splitem nad Adriatykiem. Według chorwackiego radia publicznego autokar poruszający się w kierunku Splitu uderzył najpierw w metalową barierę bezpieczeństwa rozdzielającą dwa kierunki jazdy. Zaraz potem nastąpiło uderzenie w betonową barierę. Chorwację odwiedza każdego roku prawie 10 milionów zagranicznych turystów. Największe powodzenie ma wśród nich wybrzeże Adriatyku. 
