# ORIG TITLE    Miliarderzy przez kilka minut . 
# ORIG CONTENT  300 obywateli Danii zachłysnęło się szczęściem, gdy loteria Danske Spil przysłała im mail z informacją, że wygrali właśnie zawrotną sumę 28 miliardów koron czyli ponad 4 miliardów euro. Ci jednak, którzy już zdążyli z trzaśnięciem drzwi zrezygnować z pracy, zamówić najdroższe samochody i spakować walizki, by wyruszyć w podróż dookoła świata, musieli szybko zrezygnować z tych ambitnych planów. Po chwili loteria przysłała sprostowanie. W rzeczywistości odbiorcy pierwszego maila, owszem wygrali, ale niewielkie sumy. Nie można się dziwić, że ci niedoszli miliarderzy mają nieco żalu do swojej ulubionej loterii. Jeden z nich powiedział: . “Oni postąpili w sposób bardzo nieprofesjonalny. Kpią sobie z ludzkich emocji, szargają ich uczuciami. Dla kogoś, kto ma słabe serce, to mogło się źle skończyć”. W rzeczywistości do wygranych sum zostały dodane duże ilości zer. Z setek koron powstały w ten sposób miliardy. Duńska loteria wyjaśnia: . “Prowadziliśmy wewnętrzne testy nowej gry, w której wygrane są ogromne. Dlatego dodaliśmy te wszystkie zera. A potem przez pomyłkę informacja została wysłana do naszych prawdziwych graczy”. Duńska loteria z dużą przytomnością umysłu doszła do wniosku, że adresaci złudnych informacji mają wszelkie powody do zdenerwowania. Danske Spil wypłaci im prawdopodobnie odszkodowania, ale o miliardach nie ma co marzyć. 
