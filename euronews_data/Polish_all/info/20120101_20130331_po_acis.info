# ORIG TITLE    Cały świat solidarnie z Pussy Riot . 
# ORIG CONTENT  Kolorowe kominiarki noszone przez członkinie alternatywnej punkowej grupy Pussy Riot stały się już symbolem walki o wolność i prawa obywatelskie. W dniu ogłoszenia wyroku w tej głośnej sprawie w wielu miejscach na świecie na znak solidarności zorganizowano protesty. Tak było na przykład w Nowym Jorku. Bilans happeningu – do aresztu trafiło kilkanaście osób.     “Myślę, że to naprawdę paskudne. Te dziewczyny skazano na kary wiezienia, to tak jakby cofnąć się do średniowiecza, do czasów inkwizycji” – mówi jeden z biorących udział w proteście.   Pussy Riot trafiły na czołówki gazet za sprawą happeningu jaki zorganizowały w lutym. W trakcie nabożeństwa weszły do soboru Chrystusa Zbawiciela w Moskwie i wykonały, parafrazując pieśń religijną, “Bogurodzico przegoń Putina”.     W moskiewskim sądzie niespodzianki nie było. Wszystkie trzy kobiety zostały skazane na 2 lata łagru. Ojciec jednej z kobiet nie krył smutku.   “Podchodzę do tej sprawy bardzo emocjonalnie. Jestem po prostu wstrząśnięty tak surowym wyrokiem. Oczywiście można powiedzieć, że taki był do przewidzenia ale miałem cały czas nadzieję, że jednak sąd wyda wyrok w zawieszeniu. To po prostu straszne” – skomentował Stanisław Samucewicz.     Rosyjski zespół Pussy Riot tworzy pięć wokalistek ale aresztowano tylko trzy, bo ktoś w internecie ujawnił ich nazwiska. Oskarżono je o udział w chuligaństwie o charakterze zorganizowanym i obrazę uczuć religijnych. Sprawa od samego początku podzieliła rosyjską opinię publiczną. Część obywateli była za surowym ukaraniem artystek, bo przez takie zachowanie demoralizują młodzież. Inni byli zdania, że to zamach na swobody obywatelskie.   W dniu ogłoszenia wyroku protesty solidarności zorganizowano też m.in. w Warszawie, Brukseli, Berlinie, Paryżu czy Sydney.   . 
