# ORIG TITLE    Plan pokojowy Annana – czy można ufać Syrii? . 
# ORIG CONTENT  Zachodni dyplomaci coraz bardziej wątpią w szczerość zapowiedzi władz Syrii o przyjęciu planu pokojowego Kofiego Annana i rozpoczęciu działań na rzecz zawieszenia broni. Specjalny wysłannik do spraw sytuacji w Syrii spotkał się za zamkniętymi drzwiami z członkami Rady Bezpieczeństwa i mówił im o obietnicy Damaszku wycofania wojska z miast do 10 kwietnia. Ambasador Syrii przy Organizacji Narodów Zjednoczonych Bashar Ja’afari zastrzega jednak, że rebelianci muszą również złożyć broń: . “Ten plan przyniesie rezultaty, jeśli wszyscy podejmą takie zobowiązania. Jak dotąd rząd syryjski mówił, że je podejmuje. Teraz oczekujemy, że pan Annan nawiąże kontakt z pozostałymi stronami”. Tymczasem w terenie sytuacja nie poprawia się. Najnowsze amatorskie nagrania wideo pokazują, że wojska rządowe prawdopodobnie w dalszym ciągu ostrzeliwują miasto Hims. Według niepotwierdzonych informacji w poniedziałek zginęły tam dziesiątki osób. Susan Rice, amerykańska przedstawicielka przy ONZ mówiła o zaniepokojeniu niektórych członków Rady Bezpieczeństwa faktem, że Syria może wykorzystać najbliższe dni, by wzmocnić ataki na rebeliantów. Szef Międzynarodowego Komitetu Czerwonego Krzyża Jakob Kellenberger przybył na dwa dni do Damaszku, by uzyskać od władz zawieszenie broni, które umożliwiłoby ewakuację rannych i dostarczenie żywności ludności cywilnej. 
