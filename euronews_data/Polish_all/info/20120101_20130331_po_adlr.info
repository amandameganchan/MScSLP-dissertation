# ORIG TITLE    Targi motoryzacyjne w Detroit uciekają kryzysowi . 
# ORIG CONTENT  Detroit to dawna stolica przemysłu samochodowego. Tutaj swoje fabryki miał Ford, General Motors i Chrysler. I choć lata świetności miasto ma dawno za sobą, to jednak wciąż bije w nim samochodowe serce. Najlepiej można się o tym przekonać w czasie Motor Show, które odbywa się tu od ponad wieku, a od ponad 6 dekad regularnie co roku. Na tegorocznej imprezie nie widać żadnych oznak globalnego kryzysu. Głównym aktorem pierwszego dnia była nowa Corvette Sting Ray. Segment samochodów luksusowych nic sobie nie robi z kryzysu, a właśnie na luksus i osiągi postawili twórcy tego modelu. “W ciągu ostatnich trzech-czterech lat widzimy krok po kroku powrót w stronę energii i ekscytacji”, mówi Larry Dominique, wiceprezes TreuCar.com. “Widzę ogromną liczbę debiutów zarówno producentów europejskich i azjatyckich, jak i tutejszych. Widzę też szeroki zakres, jest tu wszystko, od luksusu po pojazdy podstawowej klasy. To wszystko co tu widać pokazuje ogromną liczbę debiutantów i ogólnie dużo pozytywnej energii”. Targi samochodowe w USA są o tyle ważne, że w przeciwieństwie do kurczącego się rynku europejskiego i zwalniającej Azji, sprzedaż samochodów w Ameryce rośnie. W dodatku analitycy liczą, że tegoroczna sprzedaż będzie jeszcze lepsza. Stąd walka, by wykroić dla siebie jak największy kawałek samochodowego tortu. Konkurencja na rynku może tylko posłużyć konsumentom, bo koncerny będą zmuszone by ograniczać marże. Niektórzy ekonomiści obawiają się, że amerykańscy producenci mogą mieć problem, by konkurować z autami z importu. 
