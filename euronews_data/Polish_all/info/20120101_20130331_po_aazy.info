# ORIG TITLE    Razem w walce o wzrost gospodarczy . 
# ORIG CONTENT  Nowy prezydent Francji zaraz po uroczystej inauguracji udał się z pierwszą międzynarodową wizytą do Niemiec. Jak sam podkreślał, by “zapewnić o swojej przyjaźni i gotowości do kontynuacji dobrej współpracy”.   Francois Hollande spotkał się w Berlinie z kanclerz Angelą Merkel. Politycy podkreślili, że chcą by pogrążona w kryzysie Grecja nadal pozostała w strefie euro. Zapewnili też solidarnie o swojej gotowości do dalszego wspierania tego kraju. Nowy prezydent Francji powrócił także do kwestii, które podnosił w trakcie swojej kampanii wyborczej. “Mówiłem to w trakcie kampanii i powtórzę jeszcze raz, już jako prezydent Republiki Francuskiej, że chciałbym renegocjować unijny pakt fiskalny i opracować plan wzrostu gospodarczego. Proponuję poruszenie tych kwestii w trakcie nieformalnego szczytu Unii Europejskiej 23 maja” – zaproponował Hollande.   Kanclerz Angela Merkel zapowiedziała, że oba kraje będą wspólnie przygotowywać się do czerwcowego szczytu UE, którego głównym tematem będzie wzrost gospodarczy borykających się z kryzysem państw Wspólnoty.      “Pytanie jest następujące – kto ma jakie pomysły na wzrost gospodarczy. Kwestia wzrostu gospodarczego jest pojęciem ogólnym, wzrost musi dotrzeć do zwykłych ludzi. Cieszę się, że zgodziliśmy się na to, by wspólnie rozmawiać o różnych pomysłach jak do tego wzrostu doprowadzić. Z pewnością dojdziemy do porozumienia. Dlatego z nadzieją patrzę na naszą przyszłą współpracę” – mówiła kanclerz Merkel.   Pierwsza zagraniczna podróż prezydenta Francji nie obyła się bez problemów. Samolot, którym leciał do Berlina trafił piorun. Hollande musiał zawrócić i przesiąść się do maszyny zastępczej. 
