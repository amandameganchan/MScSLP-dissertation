# ORIG TITLE    Znów zagrożona Formuła 1 – tym razem w Montrealu . 
# ORIG CONTENT  Kolejne zawody Formuły 1 są zagrożone. Tym razem chodzi o jak najbardziej cywilizowaną część świata – Kanadę. W Montrealu przed rokiem na trybunach zasiadł komplet publiczności. Tym razem może być z tym problem, a wszystko przez protesty studentów, przeciw podwyżce opłat za studia. “Jesteśmy rodzajem celu dla nich, więc martwimy się”, przyznaje Francois Dumontier, dyrektor kanadyjskiej Grand Prix. “Sprzedaż biletów spadła w ostatnim miesiącu. Ludzie nie kupują biletów, bo boją się przyjeżdżać do Montrealu”. Niektórzy z uczestników zawodów otrzymali e-maile od hakerskiej grupy Anonymous. Grupa zapowiada, że Grand Prix Montrealu nie odbędzie się, a winą obarczają rząd, który nie zareagował odpowiednio na studenckie manifestacje. Rzecznik prasowy studentów odcina się od działania hakerów i osób biorących udział w zamieszkach. “Nie możemy kontrolować tysięcy, a nawet setek tysięcy wściekłych ludzi z całego Quebecu”, usprawiedliwia się Gabriel Nadeau-Dubois. Protestujący już odnieśli pierwszy sukces. Odwołane zostało uroczyste otwarcie wyścigowego weekendu, zaplanowane na czwartek. Trudno jednak przypuszczać, żeby anulowano same zawody – kilka tygodni temu w dużo bardziej kontrowersyjnych okolicznościach odbyło się Grand Prix Bahrajnu. 
