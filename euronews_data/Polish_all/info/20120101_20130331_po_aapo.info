# ORIG TITLE    Izrael: dwie minuty skupienia dla ofiar Holocaustu . 
# ORIG CONTENT  Dzień Pamięci o Ofiarach Holocaustu w Izraelu. Cały kraj oddał w ten czwartek hołd 6 milionom Żydów zamordowanych przez niemieckich nazistów. Punktualnie o godzinie 10 w całym kraju rozległy się syreny, zatrzymały się tramwaje, autobusy, samochody, zamarli w bezruchu piesi. Oficjalna ceremonia odbyła się przed centrum pamięci o Holocauście Yad Vashem w Jerozolimie. Uczestniczyli w niej prezydent Szymon Perez i premier Benjamin Netanjahu. W ceremoniach wzięli udział również niektórzy spośród 250 tysięcy żyjących jeszcze byłych więźniów obozów śmierci. Uroczystości odbyły się w kontekście coraz wyraźniejszej groźby konfliktu Izraela z Iranem. Dzień wcześniej Benjamin Netanjahu powiedział, że “ludzi, którzy nie chcą widzieć irańskiego zagrożenia, Holocaust niczego nie nauczył”. Tego samego dnia młodzi Izraelczycy zgromadzeni przed ambasadą niemiecką wyrazili swój gniew przeciwko pisarzowi Günterowi Grassowi. Laureat Nagrody Nobla został uznany kilka dni wcześniej przez władze izraelskie za “persona non grata”. Powodem tej decyzji był jego wiersz, w którym mówił o Izraelu jako groźbie dla pokoju na świecie. 
