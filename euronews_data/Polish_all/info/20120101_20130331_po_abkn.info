# ORIG TITLE    “Zapach śmierci” w Syrii . 
# ORIG CONTENT  Do syryjskiego miasta Haffa, wreszcie mogli wejść obserwatorzy ONZ. Według ich relacji, w powietrzu czuje się “silny zapach śmierci”. Wcześniej dostęp do miasta był zamknięty ze względu na trwające walki między rebeliantami, a siłami rządowymi. Obserwatorzy, którzy po raz pierwszy weszli do Haffy w czwartek, opowiadają o ogromnych szkodach w całym mieście, które wygląda jak miasto-widmo. Tysiące osób uciekło z niego z obawy o swoje życie. Według rebeliantów osoby, które zostały, ryzykowały że zostaną zabite w egzekucjach organizowanych przez siły rządowe. Według relacji obserwatorów, sklepy w mieście zostały splądrowane i spalone, obrabowane były również domy i mieszkania. W niektórych dzielnicach wciąż mają trwać walki. Syryjskie Obserwatorium Praw Człowieka, które ma swoją siedzibę w Wielkiej Brytanii, oskarża ONZ, że podjęło akcję dopiero w momencie, gdy siły rządowe przejęły miasto. W Damaszku, w obecności obserwatorów ONZ, zwolnionych zostało blisko 200 więźniów politycznych. Dzień wcześniej zwolniono 500 innych opozycjonistów. Ich uwolnienie było jednym z warunków stawianych w planie pokojowym Kofiego Annana. Niewykluczone, że w najbliższych dniach dojdzie do kolejnego spotkania dyplomatów światowych mocarstw, w sprawie planu pokojowego dla Syrii. 
