# ORIG TITLE    ONZ oskarża obie strony syryjskiego konfliktu o zbrodnie wojenne . 
# ORIG CONTENT  Przedstawiciele ONZ do spraw praw człowieka opublikowali raport na temat zbrodni wojennych, do których dochodzi w Syrii. Wynika z niego, że zarówno strona rządowa, jak i rebelianci dopuszczali się morderstw, egzekucji po bezprawnych procesach i tortur, również wobec dzieci. Według raportu, w mieście Hula w maju siły prorządowe zabiły ponad 100 cywilów, z czego niemal połowa to dzieci. Według autorów, było to możliwe dzięki zaangażowaniu najważniejszych osób w państwie, armii i siłach bezpieczeństwa. Autorzy raportu piszą, że obie strony konfliktu są winne zbrodni wojennych, choć okrucieństwo, jakiego dopuszczali się rebelianci było “mniejszej wagi, częstotliwości i skali”. Przedstawiciele ONZ dotarli między innymi do nagrania, na którym rzekomo widać, jak syryjscy rebelianci zrzucają żołnierza sił rządowych z dachu budynku. Informacje do raportu zbierane były od lutego do lipca zarówno w Syrii, jak i poza jej granicami. Według różnych szacunków w konflikcie, który trwa od marca ubiegłego roku, zginęło od 20 do 23 tysięcy ludzi. 
