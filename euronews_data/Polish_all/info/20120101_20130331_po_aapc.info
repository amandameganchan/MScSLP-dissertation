# ORIG TITLE    Wybory we Francji: walka o głosy bezrobotnych . 
# ORIG CONTENT  Z sondaży wynika, że blisko połowa Francuzów uważa bezrobocie za najważniejszy problem, z którym będzie musiał się uporać nowy prezydent kraju.   Sięgające 10% bezrobocie to temat, do którego odnoszą się wszyscy kandydaci, od skrajnej lewicy po skrajną prawicę. Wszyscy oni walczą o głosy wciąż niezdecydowanych 20% społeczeństwa.   “O bezrobociu mówią tylko w trakcie kampanii, ale w połowie sprawowania mandatu nie słychać już nic o pracy, a tylko o tym, jak zapełnić skarbiec państwa” – mówi rzeźnik Bertrand Valour.   W ciągu ostatnich czterech lat we Francji zamknięto prawie 900 fabryk, w wyniku czego 100 000 osób straciło pracę. To właśnie na glosy rozgoryczonych bezrobotnych i ich rodzin liczą Marie Le Pen i Jean-Luc Mélenchon.   Wśród byłych pracowników zamkniętej fabryki części samochodowych Sodimatex nietrudno znaleźć takich, którzy uwierzą w populistyczne obietnice wyborcze.   “Potrzeba kandydata, który zabroniłby przenoszenia produkcji do innych państw i podniósłby płacę minimalną do poziomu, na jakim żyją dziś Francuzi. Ale nie wiem, czy jest taki kandydat” – mówi bezrobotny Adelino Tavares.   W pierwszej turze wyborów, która odbędzie się w niedzielę, Francuzi będą mogli wybierać pomiędzy 10 kandydatami. Według najnowszych sondaży nieznacznie prowadzi Francois Hollande nad obecnym prezydentem Nicolasem Sarkozym.   Ten ostatni doznał ostatnio wizerunkowej porażki, kiedy współpracownik Jacquesa Chiraca stwierdził, ze były prezydent będzie glosował na socjalistę Francois Hollande’a. 
