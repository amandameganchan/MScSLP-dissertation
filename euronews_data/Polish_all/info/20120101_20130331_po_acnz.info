# ORIG TITLE    Profanacja klasztoru trapistów niedaleko Jerozolimy . 
# ORIG CONTENT  Izraelska policja poszukuje sprawców, którzy zdewastowali katolicki klasztor trapistów, pod Jerozolimą. Napastnicy podpalili drzwi kościoła, wybili w nim szyby i wypisali na ścianach antychrześcijańskie napisy, między innymi “Jezus jest małpą”.   Wśród napisów znalazła się też nazwa nielegalnego osiedla żydowskiego “Migron”, znajdującego się na Zachodnim Brzegu. Jego mieszkańcy zostali eksmitowani w poniedziałek, po tym gdy izraelski Sąd Najwyższy uznał legalność nakazu o ich wysiedleniu.   Policja uważa, że za atakiem stoi samozwańcza straż obywatelska “Price Tag”. Jej członkowie ostrzegali, że będzie mścić się za wszystkie próby ograniczania żydowskiego osadnictwa na Zachodnim Brzegu. Bojówkarze tej organizacji już kilkakrotnie atakowali meczety, kościoły i inne nieżydowskie miejsca kultu.   Rabin Gilad Kariw z Izraelskiego Ruchu na rzecz Postępowego Judaizmu potępił atak i wezwał do stworzenia warunków, w których ludzie wszystkich wyznań będą czuć się bezpiecznie. 
