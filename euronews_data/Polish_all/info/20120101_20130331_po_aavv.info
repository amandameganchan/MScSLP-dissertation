# ORIG TITLE    Amerykanie ujawnili dokumenty Al-Kaidy . 
# ORIG CONTENT  Rok po zabiciu Osamy bin Ladena, Amerykanie ujawnili część dokumentów Al-Kaidy, znalezionych w pakistańskiej kryjówce terrorysty. Znalazły się wśród nich między innymi plany bin Ladena zabicia amerykańskiego prezydenta Baracka Obamy. Z dokumentów wynika też, że przywódca siatki terrorystycznej był zaniepokojony bezpieczeństwem i kompetencjami członków jego organizacji. Dokumenty znalezione po ubiegłorocznym nalocie na kryjówkę bin Ladena zostały odtajnione i umieszczone w Internecie przez Centrum Walki z Terroryzmem, które jest częścią amerykańskiej armii. Siedemnaście różnych notatek umieszczono wraz ze 175 stronami innych dokumentów, datowanych na lata 2006-2011. Nie we wszystkich przypadkach jest jasne, kto jest autorem i adresatem notatek. Według Centrum Walki z Terroryzmem, w 2010 roku bin Laden powołał dwie grupy, których celem było wyśledzenie i zestrzelenie słynnego prezydenckiego samolotu Air Force One. Z dokumentów wynika też, że bin Laden nie cenił zbytnio Anwara al-Awlakiego, duchownego oskarżanego o przeprowadzanie ataków w imieniu Al-Kaidy, który w ubiegłym roku zginął w wyniku ataku amerykańskiego samolotu bezzałogowego. 
