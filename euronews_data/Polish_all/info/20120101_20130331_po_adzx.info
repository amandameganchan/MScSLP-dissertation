# ORIG TITLE    Demonstracja siły i wymachiwanie atomową szabelką w Korei Północnej . 
# ORIG CONTENT  Korea Północna grozi Stanom Zjednoczonym. Ton nadał sam młody przywódca kraju Kim Dzong Un mówiąc, jak podaje oficjalna agencja prasowa: “Nadszedł czas na rozliczenie się z amerykańskimi imperialistami”. Pjongjang miał również nakazać postawienie w stan gotowości północnokoreańskich rakiet, które mają być wycelowane w amerykańskie bazy wojskowe w Korei Południowej i na Oceanie Spokojnym. Tymczasem zgromadzeni w stolicy Korei Północnej wojskowi i studenci z doskonale zorganizowanym entuzjazmem skandowali: “Śmierć amerykańskim imperialistom”. Reżim w Pjongjangu z gniewem zareagował na szkoleniowe loty amerykańskich bombowców B-2 nad terytorium Korei Południowej. Władze Korei Północnej zagroziły, że uderzą w terytorium Stanów Zjednoczonych. Amerykański sekretarz obrony powiedział, że prowokacje Korei Północnej są traktowane bardzo poważnie i że Stany Zjednoczone odpowiedzą na nie. Armia Korei Południowej poinformowała w piątek, że wykryto wzmożony ruch wojsk i pojazdów wojskowych po drugiej stronie linii demarkacyjnej, w szczególności w pobliżu wyrzutni północnokoreańskich rakiet dalekiego i średniego zasięgu. 
