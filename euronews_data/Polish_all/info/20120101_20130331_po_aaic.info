# ORIG TITLE    Krajobraz po hiszpańskich protestach . 
# ORIG CONTENT  Hiszpańskie władze liczą straty spowodowane przez czwartkowe protesty przeciw planowi oszczędnościowemu. Do najpoważniejszych starć demonstrantów z siłami bezpieczeństwa doszło w Barcelonie i Madrycie. Premier Mariano Rajoy w piątek popołudniu ma zaprezentować swoje propozycje kolejnych reform. Wśród nich liberalizację prawa pracy i zmiany budżetowe, które mają zmniejszyć deficyt o około 30 miliardów euro. Cięć budżetowych domagała się od Hiszpanii Unia Europejska. Niezadowolenie społeczne jest spowodowane między innymi bezrobociem na poziomie 23 procent. To najwyższy odsetek ludzi bez pracy w całej Unii. “Trzeba wyjeżdżać zagranicę, bo tutaj w Hiszpanii mamy bardzo mało możliwości”, mówi młoda kobieta. Inna skarży się: “Pracowałam 20 lat dla jednej firmy, a potem przez dwa i pół roku byłam bez pracy. Nie da się wrócić na rynek pracy, to niemożliwe”. Z kolei młody ojciec przyszedł na protest z córką. “Jestem tutaj specjalnie dla niej i jej przyszłości, żeby była lepsza”. Związkowcy oczekują od rządu, że niektóre z reform zostaną przeprowadzone w łagodniejszej formie i grożą poważniejszymi protestami w maju. Ale hiszpański premier już zapowiedział, że nie ma mowy o żadnych ustępstwach. Cięcia budżetowe i reformy są konieczne, by obniżyć deficyt do wymaganego poziomu. Bez nich Hiszpanii groziłby los Grecji, Irlandii i Portugalii, które potrzebowały dofinansowania z zagranicy. 
