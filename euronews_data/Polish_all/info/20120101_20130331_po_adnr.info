# ORIG TITLE    Premier Izraela Benjamin Netanjahu liczy na trzecią kadencję . 
# ORIG CONTENT  Obywatele Izraela wybierają dziś parlament. Według sondażów zwycięży nacjonalistyczna koalicja partii Likud i Nasz Dom Izrael, choć w porównaniu ze stanem obecnym, straci kilka miejsc w Knesecie. Premier Benjamin Netanjahu, lider Likudu, który powinien pozostać na stanowisku na trzecią kadencję, głosował we wtorek rano. Wcześnie swój głos oddał także minister spraw zagranicznych, lider Naszego Domu Awigdor Lieberman. Szacuje się, że ich koalicja dostanie 32 miejsca w parlamencie. O głosy z nimi walczy ugrupowanie Żydowski Dom. Jego lider Naftali Bennet jest zwolennikiem rozwoju żydowskiego osadnictwa. Obiecuje też przywrócić żydowskie wartości w polityce. Kwestia osadnictwa i stosunków z Palestyńczykami nie była jednak w czasie tej kampanii szczególnie poruszana. Ze względu na starania o wznowienie procesu pokojowego politycy koncentrowali się bardziej na sprawach gospodarczych i społecznych. Ugrupowania nacjonalistyczne zapowiadały jednak, że nie pozwolą na likwidację żydowskich osiedli na Zachodnim Brzegu. Dobry wynik może osiągnąć Izraelska Partia Pracy, ale jej szefowa Szeli Jachimowicz wykluczyła możliwość wejścia do rządu z obecnym premierem. 
