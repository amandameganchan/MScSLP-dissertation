# ORIG TITLE    Drugi krok do nacjonalizacji YPF Repsol . 
# ORIG CONTENT  Argentyński senat zatwierdził ustawę o nacjonalizacji koncernu naftowego YPF Repsol. Rządowa propozycja, która zakłada przejęcie większościowego pakietu udziałów w spółce, została poparta przez 63 senatorów, przy trzech głosach przeciwnych. Aby nacjonalizacja stała się faktem, konieczne jest jeszcze jej zatwierdzenie przez niższą izbę parlamentu w przyszłym tygodniu. Hiszpańska firma Repsol, która obecnie posiada blisko 60 procent udziałów w argentyńskim koncernie, wzywa, by władze w Buenos Aires odstąpiły od swoich planów. W stolicy Argentyny odbywają się wielotysięczne demonstracje, których uczestnicy domagają się, by wszystkie krajowe zasoby naftowe zostały znacjonalizowane. Niektórzy z nich sugerują, że przejęcie YPF ma na celu jedynie odsprzedanie koncernu innej firmie zagranicznej. Dlatego domagają się, by prawnie zagwarantowano pozostanie koncernu w argentyńskich rękach. “Rząd nie przekształci YPF w państwową firmę, kontrolowaną przez właściwe organy, jak to powinno być” mówi Juan Carlos Beica, przewodniczący Porozumienia Socjalistycznego. “Oni chcą stworzyć spółkę akcyjną, otwartą dla prywatnych firm zagranicznych i krajowych, pozwalającą zarabiać na innych ludziach, tak jak robił to Repsol”. YPF zostało sprywatyzowane w latach 90. ubiegłego wieku, po 70 latach funkcjonowania jako firma państwowa. Po połączeniu z hiszpańskim Repsolem firma przeszła modernizację i przestała przynosić straty. Obecnie jest dochodowym przedsiębiorstwem. 
