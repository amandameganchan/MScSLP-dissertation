# ORIG TITLE    Bezrobocie w Niemczech wreszcie w dół . 
# ORIG CONTENT  Dobra wiadomość z Niemiec – po raz pierwszy od kilku miesięcy spadło tam bezrobocie. Choć spadek o 0,1 procenta jest nieznaczny, to przełamanie złej passy z pewnością ucieszy kanclerz Angelę Merkel, zwłaszcza w perspektywie zbliżających się wyborów. Wiadomość o wzroście liczby miejsc pracy zaskoczyła analityków. Spodziewali się oni wzrostu liczby bezrobotnych o 8 tysięcy, tymczasem spadła ona o 16 tysięcy. “Niemiecki rynek pracy jest zmienny, ale nie wykracza poza pewne ramy i jest bardzo stabilny”, powiedziała Ursula Van der Leyen, niemiecka minister pracy. “Oczywiście odczuwamy skutki trudnej sytuacji gospodarczej w wielu krajach europejskich i spadek w naszej gospodarce pod koniec ubiegłego roku”. Pozytywne dane uwzględniają czynniki sezonowe. Gdyby je pominąć, okazałoby się, że stopa bezrobocia jednak wzrosła. Mimo to szef Federalnej Agencji Pracy zapewnia, że ten wzrost nie jest alarmujący. Z kolei ekonomiści z niemieckiego banku centralnego zapowiadają, że w czwartym kwartale tego roku gospodarka powinna przyspieszyć. Problemem Niemców jest to, że stabilna sytuacja na rynku pracy nie przekłada się na wzrost konsumpcji. Sprzedaż detaliczna w grudniu była o ponad 4,5 procenta niższa niż rok wcześniej. Dane te mogą zostać skorygowane, gdy sprzedawcy w pełni rozliczą się ze sprzedaży w okresie świątecznym. 
