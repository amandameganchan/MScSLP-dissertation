# ORIG TITLE    Radość zwycięzców, smutek przegranych . 
# ORIG CONTENT  Reprezentacja Polski po fazie grupowej odpadła z turnieju Euro 2012. Porażka w ostatnim meczu z Czechami oznaczała, że Polacy zajęli ostatnie miejsce w grupie.   Trener Franciszek Smuda ogłosił rezygnację, a kibice nie kryli rozczarowania. “Panie, jest taka lipa, że normalnie masakra. Przegraliśmy zasłużenie – mamy trenera do d… i przegraliśmy zasłużenie. Nie mam nic więcej do powiedzenia, najważniejsze, że Rosja odpadła”.   Zupełnie inne nastroje panowały w Pradze. Czesi zaczęli rozgrywki od fatalnej porażki 1:4 z Rosją, ale ostatecznie zajęli pierwsze miejsce w grupie. “Chciałbym mocno przytulić wszystkich chłopaków, z naszej reprezentacji, zagrali idealnie!”, cieszył się jeden z fanów.   Świętowali też Grecy, którym niespodziewany awans do ćwierćfinału bardzo osłodził ponury czas kryzysu. W ćwierćfinale chcą zagrać z Niemcami, by zrewanżować się niemieckiej kanclerz za plan oszczędnościowy. “Chcemy powiedzieć wszystkim Grekom, że jesteśmy wreszcie szczęśliwi, bo choć to trudne, to wiem, że Grecję stać na wiele!”, mówili kibice.   Najbardziej rozczarowani byli kibice w Rosji. Po dwóch meczach byli liderem grupy i grali z ostatnią w tabeli Grecją. Remis gwarantował im awans, ale wszyscy zastanawiali się ile goli strzelą rywalom. “Myślałem, że wygramy 2, albo 3 do zera, a przegraliśmy 0:1. Po prostu brak mi słów”, denerwował się rosyjski fan.   Ćwierćfinałowymi rywalami Czechów i Greków będą dwa zespoły z trójki Niemcy, Portugalia i Dania. Które konkretnie, okaże się w niedzielę wieczorem. 
