# ORIG TITLE    Zamieszki w Bahrajnie przy okazji zawodów Formuły1 . 
# ORIG CONTENT  Wzmocnione siły bezpieczeństwa pilnowały spokoju w stolicy Bahrajnu Manamie, gdzie w weekend odbywały się zawody Formuły1. W dniu wyścigu ulice patrolowały pojazdy opancerzone, a osoby, które chciały dostać się na tor wyścigowy, były dokładnie sprawdzane. Mimo ostrzejszych środków, w miejscowościach zamieszkanych przez Szyitów dochodziło do starć opozycji z policją. Demonstrancji blokowali drogi i palili opony, jednak tym razem nie doszło do tak groźnych spięć, jakie miały miejsce w ubiegłym tygodniu, gdy jedna osoba została zabita. Opozycyjna partia Wefaq twierdzi, że ofiara to 37-letni Salah Abbas Habib, który został brutalnie pobity przez siły bezpieczeństwa. Protesty w Bahrajnie trwają od ponad roku. Szyicka większość oskarża rządzących sunnitów o dyskryminację. Ich zdaniem Szyici są traktowani jak obywatele drugiej kategorii i domagają się dostępu do mieszkań, pracy i edukacji. Opozycja wzywała też, by odwołać zawody o Grand Prix Bahrajnu, tak jak miało to miejsce w ubiegłym roku. Jednak federacja samochodowa zdecydowała, że zawody odbędą się zgodnie z planem. W niedzielnym wyścigu zwyciężył Niemiec Sebastian Vettel z zespołu Red Bull. 
