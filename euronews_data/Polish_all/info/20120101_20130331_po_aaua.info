# ORIG TITLE    Sarkozy częściowo nadrabia sondażowe opóźnienie . 
# ORIG CONTENT  Na sześć dni przed drugą turą wyborów prezydenckich we Francji przewaga François Hollande’a nad Nicolasem Sarkozy’m nieco się skurczyła. Według najnowszego, poniedziałkowego sondażu kandydat socjalistów może liczyć na 53 procent głosów. 47 procent wyborców zamierza głosować na Sarkozy’ego. Lekki spadek notowań Hollande’a zbiega się w czasie z zaostrzeniem tonu samej kampanii. Ta zmiana tonu wiąże się między innymi z doniesieniami portalu Médiapart o tym, że kampania wyborcza Sarkozy’ego w roku 2007 była rzekomo finansowana przez Muammara Kadafiego. Prezydent w ostrych słowach określił te informacje jako “fałszywe” i “obrzydliwe”. Dyrekcja Mediapart podtrzymuje swoją wersję. Szef państwa zapowiada, że złoży skargę przed sądem. Inna polemika dotyczy święta 1 maja. Jest to zgodnie z tradycją dzień pochodów i manifestacji organizowanych przez związki zawodowe i organizacje lewicowe. Jednakże tym razem również Nicolas Sarkozy zapowiedział, że zwoła z tej okazji wielkie zgromadzenie w Paryżu. Ma ono być poświęcone pracy. Przy tej okazji prezydent oskarżył niektóre związki o wychodzenie poza zakres swojej działalności i bezpośrednie mieszanie się do polityki. I jeszcze, jak co roku 1 maja, w Paryżu odbędzie się zgromadzenie zwolenników Frontu Narodowego i Marine Le Pen. Spotkają się oni z okazji święta Joanny d’Arc. Prawdopodobnie właśnie podczas tego zgromadzenia Marine Le Pen powie, jak powinni, jej zdaniem, głosować zwolennicy Frontu Narodowego. 
