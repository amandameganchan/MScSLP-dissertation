# ORIG TITLE    Wzrost liczby samobójstw to efekt kryzysu . 
# ORIG CONTENT  Publiczne samobójstwo greckiego emeryta wstrząsnęło opinią publiczną. Emerytowany doktor farmacji pracował do 70 roku życia. W liście pożegnalnym napisał, że został zmuszony do samobójstwa przez władzę, która wprowadziła drastyczne działania oszczędnościowe. Jego emerytura wynosząca 1200 euro miesięcznie została obcięta 2 lata temu o 15 procent. Ale koszty życia rosły.   W miejscu samobójstwa Ateńczycy składają stosy kwiatów. “Hańba, wielka hańba”, mówi Zoe Tsirogianni, emerytka. “To mógł być ktoś z naszej rodziny. Nas wszystkich to czeka, wszyscy popełnimy samobójstwo. Dziś dostałam dodatek wielkanocny – zamiast 400 euro przyszło 180 euro. Jak mam za to przeżyć?”   Wskaźnik samobójstw w Grecji od 2010 roku wzrósł o 18 procent, a w samych Atenach tylko w ubiegłym roku wzrósł on o jedną czwartą. A jeszcze 3 lata temu Grecja miała najniższy wskaźnik samobójstw w Unii Europejskiej. W lutym z okna swojego biura chciała wyskoczyć jedna z kobiet, która w nim pracowała. Kolejna runda cięć pozbawiła pracy ją i jej męża. Po negocjacjach z psychologiem, odstąpiła od swojego zamiaru.   “Co piąty samobójca nie ma problemów ze zdrowiem psychicznym”, mówi Orestis Giotakos, dyrektor psychiatrii z ateńskiego szpitala wojskowego. “To ludzie, których dotknęły jakieś traumatyczne przeżycia, lub popadli w tarapaty finansowe, lub też mocno podupadli na zdrowiu. Nie mogąc sobie poradzić z problemami, szukają ratunku w śmierci”.   Liczba samobójstw wzrosła również we Włoszech, gdzie także władze przeprowadzają cięcia finansowe. Na Sycylii rzuciła się z okna 78-letnia wdowa, emerytka. Jej emeryturę obniżono z 800 do 600 euro miesięcznie. Popełniła samobójstwo, bo nie miała z czego opłacić rachunków.   Problemy mają nie tylko ludzie starsi. W poniedziałek w okolicy Rzymu powiesił się stolarz, który nie miał pieniędzy na spłatę swoich kredytów. Z kolei w środę w Rzymie zastrzelił się przedsięciorca budowlany, którego firma zbankrutowała.   W ubiegłym tygodniu na północy Włoch dwóch mężczyzn podpaliło się w proteście przeciw nędzy, jaka ich dotknęła. W sumie w ciągu pierwszych trzech miesięcy tego roku we Włoszech 15 osób popełniło lub próbowało popełnić samobójstwo. 
