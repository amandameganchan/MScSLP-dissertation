# ORIG TITLE    Pierwsza dama Francji traci na popularności i… przyznaje się do błędów . 
# ORIG CONTENT  Valérie Trierweiler, partnerka prezydenta Francji François Hollande’a, przyznała w wywiadzie dla dziennika “Ouest-France”, że popełniła, jako pierwsza dama, kilka poważnych błędów. Poinformowała równocześnie, że rezygnuje z pracy nad własnym programem telewizyjnym, który miał być nadawany przez kanał D8 należący do grupy Canal +. Będzie natomiast w dalszym ciągu publikować od czasu do czasu swoje artykuły w popularnym tygodniku “Paris-Match”. Valérie Trierweiler przyznała też podczas rozmowy z dziennikiem “Ouest-France”, że żałuje swojego komentarza na temat Ségolène Royal umieszczonego w serwisie Twitter. Było to podczas wyborów parlamentarnych. Dziennikarka napisała wtedy w swoim komentarzu, że popiera przeciwnika Ségolène Royal. Od tego czasu prasa francuska z przekąsem pisze o rywalizacji aktualnej i byłej partnerki prezydenta, o ich wzajemnej zazdrości i nienawiści, a także o tym, że szef państwa nie potrafi poradzić sobie ze swoimi rodzinnymi problemami. Ten incydent przyczynił się również do spadku popularności Valérie Trierweiler. Obecnie tylko około 30 procent Francuzów wyraża pozytywną opinię na jej temat. Od czerwca partnerka prezydenta straciła w sondażach popularności 20 punktów procentowych. 
