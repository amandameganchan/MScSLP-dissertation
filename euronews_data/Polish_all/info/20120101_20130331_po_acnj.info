# ORIG TITLE    Romney obiecuje likwidację deficytu i uwolnienie gospodarki . 
# ORIG CONTENT  Mitt Romney wygłosił swoje pierwsze oficjalne przemówienie jako kandydat Partii Republikańskiej do pokonania Baracka Obamy w listopadowych wyborach. 65-letni polityk obiecał członkom partii zgromadzonym na Narodowej Konwencji w Tampie na Florydzie, że dokona zdecydowanego zwrotu w amerykańskiej ekonomii, gdy zostanie prezydentem. Dlatego wezwał do jedności. “Dziś jest czas, by otworzyć nową stronę. Dziś jest czas, by odsunąć w przeszłość rozczarowania, jakich doznawaliśmy przez ostatnie cztery lata, by odłożyć na bok podziały i wzajemne oskarżenia. By zapomnieć o tym, co mogło być, a spojrzeć do przodu, co może się wydarzyć”. Romney chce między innymi zlikwidować deficyt budżetowy, a dzięki uwolnieniu gospodarki ma powstać 12 milionów nowych miejsc pracy. “Ekonomia Obamy zniszczyła klasę średnią”, argumentował Republikanin. “Średni rodzinny dochód spadł o 4000 dolarów. Wzrosły za to składki na ubezpieczenie zdrowotne, podrożała żywność, rachunki za media, a ceny paliw wzrosły dwukrotnie. Liczba Amerykanów znajdujących się w ubóstwie jest większa niż kiedykolwiek w historii – dotyka to blisko jednego na sześciu obywateli. Rozejrzyjcie się, to nie jacyś obcy, to nasi bracia i siostry, nasi amerykańscy koledzy. Polityka Obamy nie stworzyła miejsc pracy, a wręcz zlikwidowała”. Przemówienie Romneya było oglądane przez miliony wyborców. Wielu z nich jeszcze nie zdecydowało, kogo poprzeć w głosowaniu 6 listopada. “Dla wielu republikanów tutaj w Tampie, Romney jest “Ogromną Nadzieją Białych”. Ale to może nie wystarczyć”, podsumował republikańską konwencję korespondent Euronews, Stefan Grobe. “Sondaże pokazują, że ma niemal zerowe poparcie wśród Murzynów, a wśród Latynosów nie przekracza ono jednej trzeciej. A bez głosów tych mniejszości, będzie bardzo trudno wygrać wyborczą batalię”. 
