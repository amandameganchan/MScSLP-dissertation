# ORIG TITLE    Hiszpania: obywatele nie chcą polityki zaciskania pasa . 
# ORIG CONTENT  Do regularnej bitwy doszło między przeciwnikami rządowych planów cięcia wydatków i policją. Manifestanci sprzeciwiają się ograniczaniu przywilejów, cięciu wynagrodzeń w sektorze budżetowym i podwyżce podatków. Do zamieszek doszło w trakcie piątkowych protestów w Madrycie. W ruch poszły stoliki i krzesła z ulicznych kawiarni. 3 osoby zostały ranne. Protestujący twierdzą, że policja niesłusznie użyła przeciw nim siły.   “Ta osoba, która została aresztowana, była bita przez jednego z policjantów. Naprawdę, strasznie go bił, okładał go pięściami po twarzy. To był przerażający widok” – mówi jeden z protestujących.     Hiszpania będzie zaciskać pasa. Do 2015 roku musi ograniczyć deficyt w finansach publicznych o 65 miliardów euro. Drastyczne cięcia i reformy czekają też m.in. sektory energetyczny, wydobywczy czy transportowy. Polityka oszczędności jest konsekwencją porozumień z UE. Bruksela zgodziła się udzielić Hiszpanii pożyczki na ratowanie tamtejszych banków. W zamian Madryt musi uporządkować finanse publiczne.   Tymczasem rządowy plan oszczędnościowy spotkał się z falą krytyki. Zdaniem protestujących, proponowane rozwiązania najbardziej uderzą w przedstawicieli klasy średniej i robotników.    Nowy plan oszczędnościowy, najbardziej drastyczny w historii, rząd zatwierdził w piątek. Zdaniem Madrytu, alternatywy dla polityki zaciskania pasa nie ma. Kraj boryka się z recesją gospodarczą a bezrobocie dobija do 25%.     “To byłby cios dla gospodarki. Jeśli nie uporządkujemy finansów publicznych, to  skutki recesji będą jeszcze bardziej dotkliwe. O wiele bardziej dotkliwsze niż te odczuwane obecnie” – mówi Luis de Guindos, hiszpański minister gospodarki.   Na razie wiadomo, że podwyżki podatku VAT wejdą w życie od września. Reszta planu będzie konsekwentnie realizowana w drugiej połowie roku.   . 
