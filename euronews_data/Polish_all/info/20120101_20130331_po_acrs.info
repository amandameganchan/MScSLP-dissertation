# ORIG TITLE    Wojenne życie w Aleppo – korespondencja euronews . 
# ORIG CONTENT  Aleppo. Każdego dnia na miasto spadają dziesiątki bomb, każdego dnia do szpitali trafiają kolejni ranni. Końca przemocy nie widać i choć mieszkańcy próbują prowadzić normalne życie, dla wielu jest to ponad siły. Ludzie żyją na ruinach i szukają schronienia, gdy słyszą nadlatujące śmigłowce i samoloty. “W nasz dom trafiły trzy pociski. Musieliśmy go zostawić i teraz nie możemy dostać nic do jedzenia. Co chcesz, żebym Ci powiedział, prosimy Allaha o ochronę”, powiedział naszemu korespondentowi starszy mieszkaniec Aleppo. “Moje dziecko co miesiąc musi mieć transfuzję krwi”, skarży się kobieta. “Idzie zima, co będziemy robić? To będzie ciężki czas. Mam nadzieję, że znajdzie się jakieś rozwiązanie tej tragicznej sytuacji, którą mamy tu w Syrii”. Według organizacji Amnesty International, głównym celem syryjskiej armii w tym momencie są ludzie – w domach, na ulicach i w schronach przeciwbombowych. W ciągu trwającej półtora roku wojny domowej w Syrii zginęło co najmniej 23000 ludzi, w tym wielu cywilów. Wojna jest szczególnie okrutnym czasem dla dzieci, o czym mówi korespondent euronews, Farouk Atig. “Dzieci po wakacjach zwykle idą do szkoły. Ale nie w Aleppo, gdzie większość z nich jest po prostu zamknięta. Budynki szkolne są zrujnowane tak, jak ten tutaj. A na Aleppo wciąż spadają kolejne bomby”. 
