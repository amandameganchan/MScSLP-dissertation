# ORIG TITLE    Obserwatorzy ONZ przybyli do Syrii . 
# ORIG CONTENT  Grupa sześciu obserwatorów wysłanych przez Organizację Narodów Zjednoczonych przybyła do Damaszku. Mają oni nadzorować przestrzeganie zawieszenia broni, wypracowanego dzięki misji mediacyjnej Kofiego Annana. Po tej pierwszej grupie w najbliższych dniach przybędzie do Syrii jeszcze 25 obserwatorów. Nie wyklucza się, że Rada Bezpieczeństwa ONZ przyjmie jeszcze w tym tygodniu drugą rezolucję zezwalającą na wyjazd 250 inspektorów. Obserwatorzy nie są uzbrojeni. Pojawiają się obawy o ich bezpieczeństwo w regionach ogarniętych walkami, gdzie strona rządowa i rebelianci oskarżają się wzajemnie o nie przestrzeganie zawieszenia broni. Ci ostatni mówią o trwającym wciąż ostrzale miast Homs i Idlib. Według ich informacji, dwie osoby zostały zabite przez siły bezpieczeństwa w mieście Hama. Również uchodźcy, którzy schronili się w obozach w Turcji, nie wierzą w obietnice prezydenta al-Assada o przestrzeganiu zawieszenia broni. Nie liczą oni również na skuteczność ONZ-owskich obserwatorów. “Nic z tego nie będzie. Liga Arabska już wysłała tam ludzi. Assad rozmawiał z nimi, i nic z tego nie wyszło. Teraz będzie podobnie. On będzie okłamywał obserwatorów z ONZ” – powiedział jeden z syryjskich uchodźców w Turcji. W obozach w Turcji przebywa już około 25 000 osób. Są one obecnie rozbudowywane, by znaleźć miejsce dla dodatkowych 10 000 uchodźców. ONZ-owska Organizacja Praw Człowieka rozpoczęła wysyłanie na południe Turcji pomocy w postaci namiotów i koców. 
