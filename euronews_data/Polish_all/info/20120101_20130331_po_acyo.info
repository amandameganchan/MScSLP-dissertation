# ORIG TITLE    Koniec październikowego szczytu . 
# ORIG CONTENT  W Brukseli zakończył się szczyt przywódców państw Unii Europejskiej. Najbardziej zadowolone są władze Niemiec. Kanclerz Angela Merkel uzyskała to czego chciała – więcej czasu na wprowadzenie do strefy euro wspólnego nadzoru bankowego. Według Niemców zanim kontrowersyjny nadzór nad bankami zacznie funkcjonować, potrzeba około roku. W tym czasie trzeba ustalić między innymi, czy banki, które już teraz mają problemy, będą mogły skorzystać z pomocy. “Ważne jest, żeby robić wszystko w odpowiedniej kolejności, by utrzymać wiarygodność w oczach tych, którzy patrzą na wprowadzane przez nas zmiany”, tłumaczyła Merkel. Bez funkcjonującego nadzoru bankowego praktycznie niemożliwe jest korzystanie przez banki z Europejskiego Mechanizmu Stabilizacyjnego. Głównym przedmiotem sporu była kwestia połączenia długów wszystkich państw strefy euro. Niemieckie władze zdecydowanie sprzeciwiły się propozycji wspólnotowego zadłużenia. 
