# ORIG TITLE    Trzy dni na sformowanie koalicyjnego rządu w Grecji . 
# ORIG CONTENT  Antonis Samaras, szef prawicowej Nowej Demokracji, ma tylko trzy dni na utworzenie koalicji, która mogłaby rządzić Grecją. Jego partia zdobyła najwięcej głosów w niedzielnych wyborach i prezydent powierzył mu tę piekielnie trudną misję. Jest ona trudna ze względu na stosunkowo kiepskie rezultaty partii popierających dotąd politykę cięć budżetowych. Do koalicji prawie na pewno nie wejdzie radykalna lewica pod wodzą Alexisa Tsiprasa. Jego partia zajęła drugie miejsce dzięki poparciu prawie 17 procent wyborców. Tsipras nie chce być w koalicji z prawicą. Nowa Demokracja popiera politykę oszczędności, a radykalna lewica ją odrzuca. Na wejście do koalicji prawdopodobnie zgodzą się socjaliści z partii Pasok, którzy zresztą współrządzą Grecją od listopada. Ale ich wyjątkowo niskie 13-procentowe poparcie w wyborach sprawia, że Nowa Demokracja i Pasok nie będą miały większości w parlamencie. Niezbędna będzie zatem jeszcze trzecia partia, którą trzeba będzie przekonać do udziału w koalicji. Jednak wszystkie pozostałe formacje są przeciwne polityce cięć budżetowych. Jeżeli zaś chodzi o skrajnie prawicowy Złoty Świt, Antonis Samaras nie chce z nim negocjować. 
