# ORIG TITLE    Romney oskarża wyborców Obamy o niepłacenie podatków . 
# ORIG CONTENT  Amerykańskie media ujawniły nagranie, na którym republikański kandydat na prezydenta krytykuje wyborców Obamy. Mitt Romney na spotkaniu z osobami chętnymi by wesprzeć finansowo jego kampanię powiedział, że 47 procent Amerykanów nie zagłosuje na niego. Według republikanina, są oni ofiarami systemu opieki socjalnej i są przekonani, że nie dadzą sobie rady bez pomocy rządu, a sami nie płacą podatków. Później Romney tłumaczył się ze swojej wypowiedzi. “To nie było elegancko powiedziane, że tak to ujmę, mówiłem to jako normalną odpowiedź na pytanie i jestem pewny, że mogłem powiedzieć to jaśniej, w lepszy sposób. Ale sens wypowiedzi, który miałem na myśli i z którego się nie wycofuję brzmi: słuchaj, podejście prezydenta Obamy jest atrakcyjne dla osób, które nie płacą podatków, bo moja walka o obniżenie podatków nie jest dla nich atrakcyjna. I nie mogę zachęcić ich do mojej osoby tak, jak w przypadku klasy średniej”. Obóz Baracka Obamy wielokrotnie zarzucał Romneyowi, że sam nie płaci podatków. W odpowiedzi republikański kandydat przedstawił kilkaset stron swojego zeznania podatkowego. Część analityków uważa, że wypowiedź republikanina bardzo mu zaszkodzi, ale inni są zdania, że pomoże mu zdobyć głosy średnio zamożnych Amerykanów, których realne dochody w ostatnich latach spadły. 
