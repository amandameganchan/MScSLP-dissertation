# ORIG TITLE    Mitt Romney wygrał prawybory w kolejnych trzech stanach . 
# ORIG CONTENT  Były gubernator Massachusetts, multimiliarder Mitt Romney wygrał we wtorek republikańskie prawybory w trzech kolejnych stanach: Wisconsin, Maryland i stołecznym Dystrykcie Kolumbii. Znacznie wyprzedził tym samym swoich rywali w wyścigu do Białego Domu. Według obliczeń posiada on już poparcie ponad połowy wymaganej liczby delegatów na partyjną konwencję przedwyborczą, która odbędzie się w sierpniu. Według wielu ekspertów nominacja Romneya na kandydata Republikanów w tegorocznych wyborach nie jest już praktycznie zagrożona.   Jednak świadomy, że to jeszcze nie koniec walki o inwestyturę, Romney kontynuuje kampanię z nie słabnącym zapałem. Po ogłoszeniu wczorajszych wyników, zwrócił się o poparcie do mieszkańców Pensylwanii, Nowego Jorku, Rhode Island i Connecticut mówiąc: “Przestaniemy przepraszać za wewnętrzne osiągnięcia naszego kraju. Nigdy więcej nie będziemy tez prosić o przebaczenie w imieniu Ameryki za granicą.”   Faworyt republikańskich prawyborów jest stale przedmiotem ataków swego najgroźniejszego rywala Ricka Santoruma. Konserwatysta zarzuca mu między innymi wprowadzenie w życie systemu opieki społecznej w stanie Massachusetts.   “ W tym wyścigu potrzebny jest ktoś, kto byłby rzecznikiem wolności i przeciwstawiłby się idei jakiejkolwiek opieki społecznej”, powiedział.   Rick Santorum wcale nie zamierza wycofywać się z wyścigu do nominacji prezydenckiej, licząc na zwycięstwo w swoim rodzinnym stanie Pensylwania oraz w kilku stanach słynącego z wyjątkowego konserwatyzmu południa kraju. 
