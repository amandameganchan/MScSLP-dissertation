# ORIG TITLE    Władze włoskie powyższają poziom gotowości w obawie przed anarchistami . 
# ORIG CONTENT  W związku z możliwością zamachu rząd włoski podjął decyzję o wzmożeniu ochrony miejsc uznawanych za najbardziej zagrożone. Konsekwencją tej decyzji będzie między innymi podwyższenie liczebności żołnierzy i policjantów wokół tych miejsc. Rząd obawia się serii ataków ze strony anarchistów. Władze weszły w posiadanie dokumentów, które mają być dowodem istnienia powiązań między komórkami anarchistycznymi we Włoszech i w Grecji, i to od kilku już lat. W myśl rządowej decyzji zostanie wzmocniona ochrona między innymi urzędów podatkowych noszących w tym kraju nazwę Equitalia. Jeszcze w piątek jeden z tych urzędów w mieście Livorno został zaatakowany przy pomocy butelek z benzyną. Policja podejrzewa właśnie anarchistów. Wcześniej, na początku ubiegłego tygodnia, miał miejsce znacznie groźniejszy atak. Dyrektor generalny jednej z firm w Genui został postrzelony w nogi. Strzał w kolano był niegdyś jedną z ulubionych form ataków Czerwonych Brygad. Między innymi z tego powodu we Włoszech powraca obawa przed możliwym powrotem ekstremistycznej przemocy, jakiej kraj zaznał w latach siedemdziesiątych i osiemdziesiątych. 
