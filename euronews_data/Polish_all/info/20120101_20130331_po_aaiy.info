# ORIG TITLE    Prokurator żąda sześciu lat więzienia dla fizyka z CERNu . 
# ORIG CONTENT  Paryska prokuratura zażądała kary sześciu lat więzienia dla francusko-algierskiego fizyka Adlène’a Hicheura, który do chwili aresztowania przed ponad dwoma laty pracował w Europejskim Centrum Badań Jądrowych CERN w Genewie. Jest on oskarżony o to, że miał doradzać terrorystom co do wyboru celów ich ataków we Francji. Oskarżenie opiera się głównie na 35 mailach umieszczonych na radykalnych islamskich portalach internetowych. Adwokat naukowca odrzuca oskarżenie o planowanie zamachów. “Prokurator próbował udowodnić, że użyte w tych mailach słowa wyrażały zamiar realnego przyczynienia się do ataku terrorystycznego. Odrzucam to rozumowanie, bo słowa Adlène’a Hicheura nie prowadziły do żadnego najdrobniejszego nawet konkretnego czynu” – mówi Patrick Baudouin, adwokat Hicheura i honorowy prezes Międzynarodowej Federacji Praw Człowieka. “Osoba, z którą Hicheur korespondował, nie została formalnie zidentyfikowana” – mówi dalej adwokat oskarżonego – “bo przez cały czas trwania śledztwa mówiono, że jest to Mustapha Debchi, który “zdaje się być” jednym z szefów Al-Kaidy Magrebu Islamskiego – AQMI. Kiedy jesteśmy pewni tożsamości jakiejś osoby, nie mówimy, że ona “zdaje się być kimś”, ale że “jest kimś”. Wyrok przeciwko fizykowi z CERNu ma być ogłoszony 4 maja. Po ostatnich wydarzeniach w Tuluzie prezydent Sarkozy powiedział, że osoby regularnie odwiedzające strony internetowe wyrażające poparcie dla terroryzmu będą karane. 
