# ORIG TITLE    Amerykanie odsunęli klif fiskalny o dwa miesiące . 
# ORIG CONTENT  Amerykańska gospodarka dostała 2 miesiące oddechu. W nocy z wtorku na środę Izba Reprezentantów poparła nieznaczną podwyżkę podatków. Amerykańscy podatnicy będą musieli zapłacić nie 35, a 40 procent od dochodów przekraczających 400 tysięcy dolarów (450 tysięcy dolarów dla par). W przypadku niższych zarobków, stawki podatkowe nie zmienią się. Propozycję przyjął już senat, zaakceptuje ją też prezydent. “Dzięki głosom Demokratów i Republikanów w Kongresie podpiszę ustawę, która podnosi podatki dla najbogatszych, dla dwóch procent Amerykanów, a jednocześnie ochroni przed tym średnią klasę. Bez tego nasza gospodarka mogłaby popaść ponownie w recesję na czym ucierpiałyby rodziny w całym kraju”, nie ukrywał zadowolenia prezydent Barack Obama. Według założeń, w ciągu dziesięciu lat do amerykańskiego budżetu wpłynie dodatkowe 600 miliardów dolarów. Teraz przed administracją prezydenta kolejne zadanie – w ciągu dwóch miesięcy trzeba uzgodnić poziom cięć wydatków rządowych. Gdyby nie nocna decyzja, ograniczenie wydatków nastąpiłoby automatycznie. Porozumienie dało urzędnikom trochę czasu na wypracowanie kompromisu w kwestii rządowych oszczędności. 
