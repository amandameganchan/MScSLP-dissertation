# ORIG TITLE    Jak Amerykanie oceniają debatę Romney – Obama? . 
# ORIG CONTENT  Rozmawiamy z Amerykanami, którzy śledzili telewizyjną debatę Obamy i Romneya. Podobnie jak eksperci, również większość obywateli USA uważa, że lepszy był kandydat Republikanów. Takiego zdania jest na przykład ten student z Denver :   “Nie wiem, kto wygrał, ale wolę Romneya. Powiedział więcej o swoich zamierzeniach. To co mówi, lepiej do mnie dociera i częściej zgadzam się z Romneyem.”   Również w tym barze w Youngstown w stanie Ohio przeważa opinia, że republikanin był podczas debaty lepszy od prezydenta Obamy:   “Oni po raz pierwszy stanęli twarzą w twarz i dzięki temu dużo się o nich dowiedzieliśmy. Myślę, że Romney pokazał wiele słabości i braków Obamy. Daję zatem lekką przewagę Romneyowi.”   Teraz zaglądamy do Waszyngtonu. Nasz korespondent udał się do jednej z tamtejszych restauracji, w której przeważają zwolennicy Baracka Obamy. Oto opinie niektórych z nich:    “Myślę, że Obama podał znacznie więcej konkretnych informacji. Bardzo poważnie podszedł do zagadnienia klasy średniej i dobrze wyłożył swoją strategię. A zatem powiem, że to on wygrał”.   “Moim zdaniem to była dobra debata. Zauważyłam, że Romney był dość zarozumiały. Miał na twarzy uśmiech, ale to nie był miły uśmiech. Obama był sobą. Jest bardzo poważny i bardzo uważa na to, co mówi.”   Natomiast nasz ekspert Jonathan Paul mówi raczej o remisie:   “Obaj kandydaci dobrze się spisali i nikt nie został znokautowany. Mogliśmy zobaczyć ich osobowość. Ogólnie rzecz biorąc nie było dużych wpadek.”   Przed kandydatami jeszcze dwie debaty. Ale na wynik wyborów duży wpływ może też mieć najnowszy raport o stanie zatrudnienia, który ma się ukazać w piątek.   . 
