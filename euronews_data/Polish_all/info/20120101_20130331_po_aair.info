# ORIG TITLE    “Przyjaciele Syrii” ostrzejszym tonem o sytuacji Syryjczyków . 
# ORIG CONTENT  Trwająca w Stambule konferencja “Przyjaciół Syrii” wzywa do postawienia ultimatum rządowi w Damaszku w sprawie wprowadzenia w życie planu pokojowego Kofiego Annana. Przedstawiciele ponad 80 krajów uznali Narodową Radę Syryjską jako instytucję reprezentującą lud syryjski. Przedstawiciel Turcji mówił wręcz o prawie Syryjczyków do samoobrony. “Jeśli Rada Bezpieczeństwa ONZ nie będzie po raz kolejny w stanie podjąć odpowiednich decyzji, nie będziemy mieli innego wyjścia jak poprzeć prawo ludu syryjskiego do uzasadnionej samoobrony” – powiedział premier Recep Tayyip Erdogan. Prezydent Syrii zaakceptował w słowach plan Annana już przed tygodniem, ale wciąż nie wprowadził go w życie. Komentator Husnu Mahalli powiedział w rozmowie z Euronews, że wspólnota międzynarodowa działa wobec Syrii w sposób niespójny. “Z jednej strony Annan pracuje nad znalezieniem politycznego i pokojowego rozwiązania konfliktu. Z drugiej strony spotykamy się tu, by dyskutować o wysyłaniu pieniędzy i broni opozycji. To nie jest logiczne. To jest przejaw zachodniej hipokryzji.” . W konferencji w Stambule nie uczestniczyli przedstawiciele Rosji, Chin i Iranu, krajów wspierających reżim syryjski. W pobliżu miejsca, gdzie spotykali się “Przyjaciele Syrii”, manifestowali w napiętej atmosferze zwolennicy i przeciwnicy reżimu Bachara al-Assada. 
