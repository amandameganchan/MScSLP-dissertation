# ORIG TITLE    Czy walka o przywództwo francuskiej prawicy rozstrzygnie się w sądzie? . 
# ORIG CONTENT  Ani nawoływania do jedności, ani obawa przed rozpadem partii, ani coraz bardziej kpiący ton komentarzy prasowych – nic jak dotąd nie skłoniło dwóch pretendentów do funkcji prezesa francuskiej prawicowej partii UMP do porozumienia się. Już ponad tydzień temu ogłoszono, że w wewnętrznych wyborach zwyciężył były minister Jean-François Copé. Jednak drugi kandydat, były premier François Fillon uważa, że wybory zostały sfałszowane i że zapomniano policzyć głosy z niektórych terytoriów zamorskich. I zagroził, że skieruje sprawę do sądu. Nie pomogła nawet próba mediacji bardzo w UMP szanowanego Alaina Juppé. Mówi zwolenniczka Fillona Valérie Pécresse: . “François Fillon uczynił wszystko, by mediacja Juppé powiodła się. Ale Jean-François Copé odrzucił tę mediację. A przecież wszyscy członkowie partii liczyli na nią”. Gdy misja ostatniej szansy okazuje się bezskuteczna, a jeden z rywali grozi oddaniem sprawy do sądu, nie ma już wątpliwości, że głównej francuskiej partii opozycyjnej grozi katastrofa. Mówi Luc Chatel, który popiera Jeana-François Copé: . “Obawiam się, że pozostaną po tym trudne do zagojenia blizny. Jedynym wyjściem jest przestrzeganie reguł. Ktoś, kto jest politykiem, i kto do tego sprawował funkcje ministra lub premiera, musi przestrzegać reguł.” . Prasa francuska zastanawia się, kiedy do tej wojny o fotel prezesa włączy się były przywódca UMP Nicolas Sarkozy. Media kpią z partii, która traci głowę i która żwawym krokiem zmierza ku samobójstwu. Sytuacja raduje natomiast rządzącą lewicę, a także mniejsze partie prawicowe, które z otwartymi ramionami czekają na rozbitków z tonącej UMP. 
