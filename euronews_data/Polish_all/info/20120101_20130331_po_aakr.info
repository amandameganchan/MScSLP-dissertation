# ORIG TITLE    Mali: Tuaregowie ogłosili niepodległość Azawadu . 
# ORIG CONTENT  Tuarescy rebelianci z separatystycznego Narodowego Ruchu Wyzwolenia Azawadu (MNLA) ogłosili dziś niepodległość swego samozwańczego państwa znajdującego się w północnej części Mali.   Informację tę zamieszczono na stronie internetowej ruchu. “Zakończyliśmy walkę o wyzwolenie”, oświadczył rzecznik tuareskich separatystów. Potępił on także czwartkowe uprowadzenie konsula Algierii w Gao na północy kraju przez, jak się wyraził, “terrorystyczne komando”.   Obecny w Paryżu inny przedstawiciel ruchu Mussa Ag Assarid powiedział: “Całe terytorium Azawadu znajduje się obecnie pod kontrolą Narodowego Ruchu Wyzwolenia. Zastaliśmy tam muzułmańskich radykałów, a także członków Al-Kaidy Islamskiego Maghrebu, którzy przebywali tam za zgodą władz Mali”.   Zamach stanu przeprowadzony przez juntę wojskową przed dwoma tygodniami wprowadził kraj w stan chaosu, co ułatwiło tuareskim powstańcom szybkie zajęcie znacznej części terytoriów na północy Mali. Walczący początkowo ramię w ramię tuarescy separatyści i muzułmańscy radykałowie stali się obecne rywalami w walce o wpływy w tej części kraju. MNLA ogłosiło, że po opanowaniu terytorium Azawadu kończy walkę zbrojną z siłami Mali. 
