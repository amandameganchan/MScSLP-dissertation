# ORIG TITLE    Wybory w USA: ofensywa Obamy po nieudanej debacie telewizyjnej . 
# ORIG CONTENT  Obaj główni kandydaci do Białego Domu wznowili spotkania z wyborcami po debacie telewizyjnej, w której – zdaniem większości komentatorów – Mitt Romney był lepszy od swojego rywala. Barack Obama robi teraz wszystko, by Amerykanie zapomnieli o tej porażce. Prezydent wygłosił przemówienie w Denver. Można było odnieść wrażenie, że odzyskał energię, której brakowało mu podczas telewizyjnego pojedynku. Obama oskarżył wręcz swojego przeciwnika o to, że kłamał podczas debaty: . “Kiedy wszedłem na scenę, zobaczyłem kogoś, kto podawał się za Mitta Romneya. Ale to nie mógł być Mitt Romney, bo prawdziwy Mitt Romney jeździ od czterech lat po kraju i obiecuje ponad pięć miliardów dolarów obniżki podatków dla najbogatszych. A człowiek, z którym rozmawiałem wczoraj, twierdził, że nic o tej obietnicy nie wiedział!” . Mitt Romney był równie złośliwy podczas wiecu w Fishersville w stanie Virginia. W obecności około 10 tysięcy swoich zwolenników republikański kandydat podkreślił, że polityka Obamy prowadzi kraj w ślepą uliczkę: . “Wczoraj prezydent nie wyjaśnił, dlaczego cztery najbliższe lata powinny być lepsze od tych czterech, które właśnie się kończą. Nie może tego wyjaśnić, bo proponuje taką samą politykę na cztery następne lata.” . Według najnowszych sondaży Mitt Romney pozostaje w tyle za Obamą średnio o trzy punkty procentowe. Druga z trzech planowanych debat telewizyjnych obu kandydatów odbędzie się 16 października. 
