# ORIG TITLE    Za kilka godzin konklawe. Kiedy papież? . 
# ORIG CONTENT  Dziś po południu w Watykanie rozpocznie się konklawe. Kaplica Sykstyńska jest już gotowa do przyjęcia 115 kardynałów, którzy będą wybierać kolejnego papieża. W pierwszym dniu konklawe odbędzie się tylko jedno głosowanie. Byłoby cudem, gdyby już wtedy któryś z kandydatów otrzymał większość dwóch trzecich głosów. Od środy zatem kardynałowie będą głosować cztery razy dziennie. Specjaliści uważają, choć nie mogą mieć co do tego żadnej pewności, że na wybór papieża nie będziemy czekać dłużej niż trzy – cztery dni. Gdy mówimy o konklawe, mówimy automatycznie o absolutnej tajemnicy, obejmującej zresztą nie tylko samych kardynałów. W poniedziałek rano wszyscy pracownicy Watykanu, którzy mogą mieć kontakt z kardynałami, musieli złożyć uroczyście przyrzeczenie zachowania milczenia. Kierowcy, członkowie ekipy lekarskiej, sprzątaczki, technicy i nawet członkowie Gwardii Szwajcarskiej musieli obiecać, że nie powiedzą nic o tym, co mogliby ewentualnie usłyszeć podczas konklawe. A tymczasem wierni, turyści i dziennikarze wciąż przybywają do Rzymu, by zdążyć na konklawe. Coraz trudniej jest znaleźć wolny pokój w hotelu. A ceny są niekiedy dwa razy wyższe niż zazwyczaj. 
