# ORIG TITLE    Aung San Suu Kyi wybrana do parlamentu Birmy, jak informuje jej partia . 
# ORIG CONTENT  Słynna birmańska opozycjonistka Aung San Suu Kyi zdobyła fotel deputowanej. Taką nieoficjalną jak na razie informację podaje po niedzielnych częściowych wyborach kierowana przez nią Narodowa Liga na rzecz Demokracji. Oficjalne wyniki głosowania będę znane dopiero za kilka dni. Dla 66-letniej Aung San Suu Kyi zwycięstwo to jest swoistym rewanżem po wielu latach więzienia i aresztu domowego. Po raz pierwszy od ponad dwudziestu lat w Birmie odbyły się w tę niedzielę demokratyczne wybory do parlamentu. Były to wybory częściowe, bo głosowanie dotyczyło zaledwie 10 procent wszystkich miejsc w parlamencie. Jednym z zagranicznych obserwatorów wyborów był Robert Cooper, europejski dyplomata. Podkreśla on “bardzo pozytywny” charakter decyzji o umożliwieniu obserwatorom monitorowania przebiegu głosowania. Niedzielne wybory są postrzegane jako test pozwalający zmierzyć rzeczywistą wolę władz otwarcia systemu politycznego po wielu latach rządów junty wojskowej. Niektórzy Birmańczycy chętnie wyrażają zadowolenie z głosowania, które miało charakter w znacznym stopniu demokratyczny. Polityk Thu Wai powiedział, że “nie stwierdził tym razem prób zastraszania wyborców”. Następnie dodaje: “Ludzie mogli swobodnie udać się do lokali wyborczych i głosować. My kandydaci mogliśmy kontrolować przebieg głosowania. Mogliśmy rozmawiać z ludźmi. Jeśli było coś, z czym się nie zgadzałem, mogłem to swobodnie powiedzieć”. Od wiarygodności tych wyborów zależą w dużej mierze stosunki między Birmą a krajami Zachodu. Te ostatnie dały do zrozumienia, że mogą znieść część narzuconych Birmie sankcji gospodarczych. 
