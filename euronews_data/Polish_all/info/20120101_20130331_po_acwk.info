# ORIG TITLE    Romney prezydentem? Sondaże w górę . 
# ORIG CONTENT  Mitt Romney, prezydent Stanów Zjednoczonych. Wielu Republikanów chciałoby, żeby kandydat ich partii wkrótce był tak nazywany. I choć jeszcze tydzień temu wydawało się to mało prawdopodobne, teraz okazuje się, że Amerykanie już od stycznia mogą mieć nowego prezydenta. Skąd taka zmiana? Do niedawna sondaże pokazywały, że urzędujący gospodarz Białego Domu ma znaczną przewagę nad republikańskim rywalem. Pew Research Center dawało Obamie kilkupunktową przewagę. Tymczasem najnowsze badania tego samego ośrodka po raz pierwszy w tym roku pokazują, że Romney prowadzi i to aż 4 punktami. Pocieszeniem dla Obamy może być fakt, że wśród zarejestrowanych wyborców jest remis, a także że inne sondażownie pokazują wciąż przewagę obecnego prezydenta. Czynnikiem, który w oczywisty sposób wywrócił notowania obu kandydatów była ubiegłotygodniowa debata. Trzy na cztery osoby ankietowane przez PRC odpowiedziało, że w telewizyjnym starciu lepiej wypadł Romney. Centrum Badań w analizie napisało, że Romney sprawił na wyborcach wrażenie kandydata, który ma nowe pomysły i jest w stanie lepiej niż Obama poprawić niedobrą sytuację na rynku pracy i zredukować deficyt budżetowy. 
