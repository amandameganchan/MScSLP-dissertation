# ORIG TITLE    Egipt: demonstranci podpalili biuro kandydata na prezydenta . 
# ORIG CONTENT    Przeciwnicy byłego premiera Egiptu Ahmeda Szafika podpalili w nocy biura jego sztabu wyborczego. Demonstranci są oburzeni, że człowiek, który był wiernym wykonawcą poleceń obalonego prezydenta Hosniego Mubaraka dostał się do drugiej tury wyborów prezydenckich.   Tymczasem zwolennicy byłego szefa rządu zebrali się przed sztabem wznosząc do góry plakaty Szafika, które udało się ocalić z pożaru.   Jeden z wolontariuszy pracujący przy kampanii Szafika opowiada o nocnych wydarzeniach:   “Przyszli jacyś zamaskowani ludzie, nie wiadomo skąd, i podpalili nasz magazyn. Co chcieli przez to osiągnąć? Przecież to wyborcy powinni zdecydować! Czego oni się boją?”   W późniejszych godzinach na placu Tahrir w Kairze zebrały się tysiące osób protestujących przeciw wynikowi pierwszej tury wyborów.     W wyniku glosowania na politycznym placu boju pozostało dwóch najbardziej kontrowersyjnych kandydatów, czyli właśnie Szafik i kandydat Bractwa Muzułmańskiego Mohamed Mursi.     Wielu Egipcjan z równą niechęcią patrzy na Mursiego, który może wprowadzić prawo oparte na religii, jak i na Szafika, którego kandydatura grozi pozostaniem wojska u władzy. Żaden z nich nie odpowiada rewolucyjnym pragnieniom zmian w Egipcie.   Druga tura wyborów prezydenckich odbędzie się w połowie czerwca. 
