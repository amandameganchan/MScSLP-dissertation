# ORIG TITLE    Rebelianci bez amunicji, ale z wiarą . 
# ORIG CONTENT  Przedstawiciele syryjskich rebeliantów, Wolnej Armii Syryjskiej, przyznali, że wycofali się z Aleppo z dzielnicy Salaheddine po tym, gdy siły rządowe rozpoczęły intensywne bombardowanie. Zapewniają jednak, że był to ruch strategiczny i że wkrótce odbiją dzielnicę. Walki trwają też w innych miastach Syrii. Aleppo do niedawna było największym miastem w Syrii. Teraz niektóre dzielnice są niemal zupełnie puste. “Wszystko leciało nam na głowy. Przyszedłem sprawdzić swój dom, czy został zniszczony, czy nie. Tylko tyle. Mam nadzieję, że wszystko się uspokoi i w kraju znów będzie normalnie”, powiedział jeden z mieszkańców napotkany przez wizytujących Aleppo dziennikarzy. Jak informują rebelianci, w ciągu ostatnich trzech dni w jednej tylko dzielnicy zginęło 250 osób w wyniku ostrzału i nalotów. Natomiast siły rządowe już niechętnie wysyłają do miasta piechotę. W tych dzielnicach, gdzie nie toczą się walki, mieszkańcy grzebią zmarłych rebeliantów. Wszyscy są zmęczeni przedłużającą się wojną domową, ale są dobrej myśli i wierzą w ostateczne zwycięstwo. W dyplomatyczne rozwiązanie konfliktu wierzą wciąż członkowie Ligi Arabskiej i ONZ. Chcą wysłać do Syrii algierskiego weterana, Lakhdara Brahimiego, jako mediatora. Były szef dyplomacji Algerii pracował między innymi w Iraku, Afganistanie i RPA. W Syrii ma on zastąpić Kofiego Annana, który zrezygnował ze swojej misji. 
