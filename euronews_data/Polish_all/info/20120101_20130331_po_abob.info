# ORIG TITLE    Angela Merkel: ekonomia to nie magia . 
# ORIG CONTENT  Częściowemu przynajmniej załagodzeniu dysonansów przed europejskim szczytem miało służyć środowe wieczorne spotkanie w Pałacu Elizejskim. Prezydent François Hollande przyjął tam na kolacji kanclerz Angelę Merkel.   W menu tej roboczej kolacji – przede wszystkim euroobligacje, których Angela Merkel wciąż nie może przetrawić. Jej sprzeciw wobec tego rozwiązania, popieranego między innymi przez Francję, bierze się z obawy, że ta forma dzielenia się zadłużeniem z innymi krajami strefy euro zmusi de facto Niemcy do spłacania długów innych państw, w których budżetem publicznym zarządza się w sposób mniej rygorystyczny niż w Berlinie.   Kilka godzin przed spotkaniem z prezydentem Francji kanclerz Niemiec opowiedziała się za rozwiązaniami długoterminowymi:    “Nie ma szybkich, ani łatwych rozwiązań, nie ma magicznych formułek, nie ma czarodziejskich metod poradzenia sobie raz na zawsze z kryzysem zadłużenia”.   Szefowa niemieckiego rządu uważa, że do wyjścia z kryzysu konieczne są reformy strukturalne, a także absolutny rygor w zarządzaniu budżetem.   “Włochy poszły, dzięki Mario Montiemu, ku solidnym finansom publicznym, ku wzrostowi, zatrudnieniu i konkurencyjności. Hiszpania z kolei, dzięki Mariano Rajoyowi i jego rządowi, wprowadziła ważne reformy”.   Na szczycie w Brukseli będzie również mowa o perspektywach unii bankowej, chroniącej przed kryzysami takimi jak ten, który paraliżuje obecnie Hiszpanię.   Jednakże, by zgodzić się na tę unię, Niemcy będą wymagały szerszej kontroli nad polityką budżetową i prawem bankowym innych krajów. 
