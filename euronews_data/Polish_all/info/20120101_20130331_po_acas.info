# ORIG TITLE    Turcja zamyka granicę z Syrią . 
# ORIG CONTENT    Turecka telewizja poinformowała, że rząd w Ankarze podjął decyzję o zamknięciu wszystkich przejść granicznych z Syrią.   Syryjscy rebelianci zajęli już wiele przejść granicznych w całym kraju i starają się przejąć kontrolę nad położonymi w pobliżu miastami, by w ten sposób stworzyć swego rodzaju strefę buforową, skąd mogliby planować i wyprowadzać ataki wymierzone w wojska rządowe.   By do tego nie dopuścić, władze w Damaszku wysłały tysiące żołnierzy do położonego 50 kilometrów od tureckiej granicy miasta Aleppo. Wojsko przygotowuje się także do odparcia powstańców w granicznym regionie Idlib.   Tymczasem opozycja donosi, że rząd w zasadzie stracił kontrolę nad Derą, czyli matecznikiem powstania, które wybuchło 16 miesięcy temu. Mimo to, w wyniku ostrzału miasta, prowadzonego z bezpiecznej dla żołnierzy odległości, codziennie giną cywile, w tym dzieci.   Niespokojnie jest także w stolicy. W nocy Damaszek był świadkiem wielotysięcznej manifestacji opozycji, która żąda ustąpienia prezydenta Baszara al-Assada. W wielu dzielnicach miasta, również w centrum, nie ustają walki pomiędzy powstańcami i siłami rządowymi. 
