# ORIG TITLE    Jean-Marc Ayrault, nowy premier Francji . 
# ORIG CONTENT  Dotychczasowy premier François Fillon przekazał w środę rano władzę swojemu następcy. Ceremonia odbyła się na dziedzińcu pałacu Matignon, który jest oficjalną siedzibą francuskich szefów rządu. Jean-Marc Ayrault będzie pierwszym premierem podczas kadencji François Hollande’,a. François Fillon spędził pięć lat w pałacu Matignon. Był najdłużej rządzącym szefem rządu w historii Piątej Republiki i jedynym premierem Nicolasa Sarkozy’ego. Jean-Marc Ayrault ma 62 lata. Był kiedyś nauczycielem języka niemieckiego i świetna znajomość tego języka będzie z pewnością doceniana w kontaktach z niemieckimi partnerami. Ayrault sprawował wiele funkcji w lokalnych samorządach. Przez ponad 20 lat był merem miasta Nantes na wybrzeżu atlantyckim. W Paryżu z kolei był przez 15 lat szefem klubu socjalistów w Zgromadzeniu Narodowym. Współpracował wtedy z François Hollande’em. Dobre stosunki między obu politykami z pewnością wpłynęły na decyzję o nominacji nowego premiera. Francuskie media poinformowały również, że Martine Aubry, szefowa Partii Socjalistycznej, nie wejdzie w skład rządu. Jej stosunki z aktualnym prezydentem nie były najlepsze. Po nominacji premiera Francuzi czekają na nazwiska ministrów. Skład rządu ma zostać podany jeszcze w środę około godziny 16. A następnego dnia odbędzie się jego pierwsze posiedzenie. 
