# ORIG TITLE    Londyńska olimpiada otwarta – z dobrą dozą brytyjskiego humoru . 
# ORIG CONTENT  Przypominamy najciekawsze, albo najbardziej ekscentryczne chwile wielkiego spektaklu, który rozpoczął londyńskie Igrzyska Olimpijskie 2012. Reżyserii ceremonii podjął się filmowiec Danny Boyle. Kilka pierwszych scen było opowieścią o historii Wielkiej Brytanii, a zwłaszcza o oryginalnych aspektach tego kraju: na stadionie wylądowały dziesiątki Mary Poppins, widzieliśmy niegdysiejszą wiejską Wielką Brytanię, a następnie rewolucję przemysłową. A do tego jeszcze James Bond i królowa, którzy – z pomocą efektów specjalnych – skoczyli na spadochronie nad stadionem Stratford. Formułę otwarcia igrzysk wygłosiła Elżbieta II. W ceremonii mieszały się ze sobą emocje, wyobraźnia, ekscentryczność i słynny angielski humor. Następnie zaś na stadion weszło 205 delegacji sportowców. Po raz pierwszy w historii igrzysk we wszystkich ekipach były kobiety. Najbardziej gorącą owacją została oczywiście przywitana ostatnia z delegacji, czyli reprezentanci gospodarzy. W spektaklu, który kosztował 34 miliony euro, uczestniczyło ponad 10 000 wolontariuszy. Zakończyła go magiczna chwila zapalenia znicza, składającego się w rzeczywistości z 205 małych zniczy, które połączyły się niczym płatki wielkiego, płomiennego kwiatu. I na koniec ostatni akord – imponujący pokaz sztucznych ogni. 
