# ORIG TITLE    Francja: pierwsze godziny pracy prezydenta elekta . 
# ORIG CONTENT  Po pełnym emocji dniu wyborów i długiej nocy świętowania zwycięstwa, François Hollande opuścił swoje paryskie mieszkanie wcześnie rano i udał się do głównego biura swojej kampanii wyborczej w siódmej dzielnicy Paryża. Prezydent elekt powinien poświęcić swój pierwszy dzień pracy po wyborach na rozmowy w sprawie utworzenia nowego rządu, a także na kontakty z przywódcami innych krajów. “Program dnia to praca” – powiedział Hollande podczas improwizowanego spotkania z dziennikarzami. – “Choć nie nastąpiło jeszcze przekazanie władzy, zrobimy to w swoim czasie, muszę już się przygotowywać. Wcześniej powiedziałem, że jestem gotowy. Teraz muszę być gotowy na sto procent”. W niedzielę wieczorem dziesiątki tysięcy osób zgromadziły się na Placu Bastylii w Paryżu, by wspólnie cieszyć się ze zwycięstwa socjalistycznego kandydata. Wielu z tych ludzi wspominało z pewnością podobne zgromadzenie przed ponad 30 laty, gdy w maju 1981 roku tłum cieszył się ze zwycięstwa innego socjalisty François Mitterranda. Do wczoraj Mitterrand był jedynym człowiekiem lewicy, któremu udało się zostać prezydentem Piątej Republiki Francuskiej. Wczoraj François Hollande powiedział, że zmiana na szczycie władzy we Francji powinna stać się przykładem i impulsem do podobnych zmian w innych krajach Europy. Według Pałacu Elizejskiego, data przekazania władzy została ustalona wspólnie przez ekipy odchodzącego szefa państwa i prezydenta elekta na 15 maja. Ale już we wtorek 8 maja François Hollande będzie uczestniczył u boku Nicolasa Sarkozy’ego w uroczystościach z okazji rocznicy zakończenia drugiej wojny światowej. 
