# ORIG TITLE    Rosja proponuje własne rozwiązanie konfliktu w Syrii . 
# ORIG CONTENT  Damaszek od dwóch dni jest areną starć między siłami rządowymi i powstańcami. Wojsko podległe reżimowi próbuje odzyskać kontrolę nad kilkoma dzielnicami miasta. Według relacji opozycji, wszystkie drogi dojazdowe do stolicy zostały zablokowane.   Tymczasem Rosja oskarża zachód o szantaż w sprawie Syrii i proponuje własne rozwiązanie konfliktu. Zaznaczając przy tym, że nie wspiera reżimu Assada, ale nie będzie go zachęcać do ustąpienia.   “Osiągnęliśmy pewien kompromis, między dwoma przeciwstawnymi postawami. Rozwiązanie, które teraz brane jest pod uwagę, zakłada opracowanie przez nas propozycji rezolucji. Jeśli nasi partnerzy jej nie przyjmą, naszym zdaniem, będzie to równoznaczne z wycofaniem mandatu dla obserwatorów ONZ w Syrii, którzy będą musieli opuścić kraj. To byłaby wielka szkoda” – mówił w Moskwie szef rosyjskiej dyplomacji, Siergiej Ławrow.     Obserwatorzy ONZ, wrócili już z wioski Tremseh, gdzie zdaniem opozycji, w miniony czwartek doszło do masakry ludności cywilnej. Po wizji lokalnej okazało się, że zdecydowaną większość zabitych stanowili dezerterzy i powstańcy.     “Jesteśmy pewni tego, co widzieliśmy. Na pewno, w ataku użyto broni ciężkiej, znaleźliśmy cały arsenał broni, między innymi pociski moździerzowe” – mówiła Sausan Gosheh, obserwator ONZ w Syrii.   Damaszek kategorycznie temu zaprzecza. Cały czas pozostaje na stanowisku, że w wiosce Tremesh to rebelianci używali broni ciężkiej. Na dowód, w państwowej telewizji prezentowane są zdjęcia aresztowanych i arsenał zarekwirowanej broni. 
