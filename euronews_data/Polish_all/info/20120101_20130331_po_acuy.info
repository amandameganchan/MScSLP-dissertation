# ORIG TITLE    Hong Kong: zderzyły się dwa promy, nie żyje 36 osób . 
# ORIG CONTENT  Co najmniej 36 osób zginęło, a ponad sto zostało rannych w wyniku zderzenia dwóch promów u wybrzeży Hong Kongu. Do kolizji doszło koło wyspy Lamma. W katastrofie zatonął jeden ze statków.   Wyczarterowany prom z ponad 120 pasażerami na pokładzie płynął do portu Victoria Harbour na pokaz sztucznych ogni z okazji święta narodowego Chińskiej Republiki Ludowej. Uderzenie wybiło wielką dziurę w jego rufie, co spowodowało, że zaczęła ona szybko nabierać wody. Statek zatonął w ciągu 10 minut, pasażerom zabrakło więc czasu na znalezienie i założenie kamizelek ratunkowych.   Drugi z promów został poważnie uszkodzony, ma rozbitą burtę i dziób. Kapitan podjął decyzję o szybkim powrocie do portu i zdołał dopłynąć do brzegu. Kilka obecnych na jego pokładzie osób trafiło do szpitala.   Policja bada przyczyny zderzenia. W tym celu przesłuchano już sześciu członków załóg obydwu jednostek. W momencie zderzenia port był mocno zatłoczony. Rozpoczęto też identyfikację ciał ofiar katastrofy.    Do akcji ratunkowej wysłanych zostało 28 statków ratownictwa morskiego, dwa śmigłowce oraz 20 karetek pogotowia.    W pierwszej kolejności ekipy ratunkowe zbadały wnętrze promu, by sprawdzić, czy nikt nie został uwięziony pod pokładem. Niewykluczone, że niektórzy sami dopłynęli do brzegu. Ostateczna liczba ofiar może się jeszcze zmienić.     . 
