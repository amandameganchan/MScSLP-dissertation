# ORIG TITLE    Gwałtowne zamieszki na ulicach Namur w Belgii . 
# ORIG CONTENT  Gorąco zrobiło się w belgijskim mieście Namur, gdzie z policją starło się półtora tysiąca rozgniewanych pracowników koncernu ArcelorMittal. Protestują oni przeciwko częściowemu zamknięciu jednego z zakładów koncernu znajdującego się w mieście Liège. Związki zawodowe chcą w ten sposób zwiększyć presję na władze Belgii, by te z kolei nakłoniły koncern metalurgiczny do ustępstw. Zapowiedziane zamknięcie części zakładu spowoduje likwidację 1300 miejsc pracy. W ostatni piątek premier Belgii Elio di Rupo oświadczył, że priorytetem jest znalezienie partnera przemysłowego, który mógłby przejąć instalacje ArcelorMittal. Setki pracowników z kolei opowiadają się za nacjonalizacją fabryki. Grupa ArcelorMittal, należąca do indyjskiego miliardera Lakshmi Mittala, już wcześniej oświadczyła, że nie zamierza sprzedać fabryki w Liège. Według dyrekcji ArcelorMittal popyt na stal spadł w Europie o 29% w porównaniu z okresem sprzed kryzysu. Już w październiku 2011 roku koncern zapowiedział zamknięcie dwóch wielkich pieców i stalowni w Liège. 
