# ORIG TITLE    ONZ o północnokoreańskiej rakiecie . 
# ORIG CONTENT  Wspólnota międzynarodowa w zdecydowanym tonie potępiła próbę wystrzelenia przez Koreę Północną rakiety nośnej. Próba ta jest interpretowana jako zakamuflowany test rakiety balistycznej dalekiego zasięgu. Choć próba skończyła się porażką i eksplozją rakiety po minucie lotu, spowodowała ona zwołanie w trybie pilnym posiedzenia Rady Bezpieczeństwa ONZ. Po jego zakończeniu Susan Rice, reprezentująca w ONZ Stany Zjednoczone, wyraziła w imieniu członków Rady ubolewanie w związku z próbą rakiety. Dodała, że wystrzelenie jej jest sprzeczne z rezolucjami numer 1718 i 1874 Rady Bezpieczeństwa. “Członkowie Rady Bezpieczeństwa zgadzają się co do potrzeby kontynuacji konsultacji w celu wypracowania odpowiedniej reakcji, zgodnej z rolą Rady i z pilnym charakterem sytuacji” – powiedziała Rice. Phenian powtarza, że chodziło w rzeczywistości o próbę umieszczenia na orbicie satelity meteorologicznego, a więc przeznaczonego do użytku wyłącznie cywilnego. Chiny z kolei wezwały do zachowania spokoju. “Utrzymanie pokoju i stabilności na Półwyspie Koreańskim w regionie jest w interesie obu stron. Będziemy więc w dalszym ciągu koordynować wysiłki na rzecz utrzymania pokoju i stabilności.” – powiedział rzecznik chińskiego MSZu. Mimo nieudanej próby rakiety, w Korei Północnej z wielką pompą obchodzi się setną rocznicę urodzin Kim Ir Sena. W piątek w Phenianie zostały odsłonięte dwa ogromne pomniki założyciela państwa północnokoreańskiego. 
