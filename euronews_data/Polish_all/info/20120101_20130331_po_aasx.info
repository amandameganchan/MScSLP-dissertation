# ORIG TITLE    Janukowycz: Zamachy w Dniepropietrowsku to “wyzwanie rzucone Ukrainie” . 
# ORIG CONTENT  Co najmniej cztery eksplozje miały miejsce w krótkich odstępach czasu na ulicach Dniepropietrowska na Ukrainie. Kilkadziesiąt osób odniosło obrażenia. Według niepotwierdzonych informacji zatrzymano jedną osobę podejrzaną o udział w organizacji zamachów. Jedna bomba została rozbrojona na czas, przed eksplozją.      Ładunki wybuchowe były umieszczone w koszach na śmieci, w najbardziej ruchliwych miejscach w centrum Dniepropietrowska – na przystanku tramwajowym, w pobliżu kina oraz w parku.   W eksplozji przed kinem zranionych zostało dziewięcioro dzieci.    Do Dniepropietrowska zostały wysłane oddziały wojska z pojazdami pancernymi. Miasto jest wręcz ogarnięte paniką. W internecie aż wrze od pogłosek, na przykład o dziesięciu a nie czterech eksplozjach oraz o rzekomych ofiarach śmiertelnych.   Dniepropietrowsk liczy około miliona mieszkańców i leży w odległości około 400 kilometrów na południowy wschód od Kijowa. Jest to rodzinne miasto Julii Tymoszenko, byłej premier skazanej na 7 lat więzienia.   Prezydent Wiktor Janukowycz określił zamachy jako “wyzwanie rzucone Ukrainie przed Euro 2012”. Piłkarskie mistrzostwa  Europy, współorganizowane wraz z Polską, rozpoczną się za około półtora miesiąca.   Już po serii eksplozji odbyła się w Kijowie demonstracja przeciwko represjom politycznym. Opozycja obawia się, że władze wykorzystają zamachy terrorystyczne, by wprowadzić stan wyjątkowy i wydać zakaz zgromadzeń.  Parlament ukraiński zebrał się wieczorem na sesji nadzwyczajnej.  . 
