# ORIG TITLE    Strajk generalny w Hiszpanii . 
# ORIG CONTENT  Środa była dniem protestów w niemal całej południowej Europie. W Hiszpanii strajk zorganizowały dwie największe centrale związkowe. W całym kraju do akcji przyłączyły się miliony pracowników. Przyczyna protestu jest ogólnie znana. Są to zapowiadane cięcia rządowych wydatków socjalnych i podwyżki podatków. To przeciw nim związki zawodowe organizują strajk generalny. Po raz pierwszy w historii Hiszpanii w ciągu jednego roku dwukrotnie zorganizowane zostały strajki generalne. W pobliżu dworca centralnego w Madrycie doszło do przepychanek policji z demonstrantami, gdy związkowcy protestujący na rowerach zablokowali ruch drogowy. Z kolei w Barcelonie pikietujący zablokowali wejście do jednego z centrów handlowych. Jednym z żądań protestujących jest przywrócenie wszystkich praw pracowniczych. “Pozbawili nas wszystkich naszych praw, zlikwidowali nasze prawa”, denerwuje się Conrado, jeden ze związkowców. “To bankowcy i inni biznesmeni wyprowadzili nas na ulicę, bo oni kradną nasze pensje. Nie mamy już żadnych praw”. W całym kraju nie działała komunikacja publiczna w miastach, zamknięte były lotniska. Jedynie co piąty pociąg dalekobieżny zrealizował swój kurs, choć dostęp do nich był utrudniany przez pikietujących. “Niech przestaną kraść i zrobią cokolwiek użytecznego, ale proszę nas nie okradać”, mówi Narcisa Osorio, pracująca na codzień w szpitalu. “Jest tak wielu biedaków, to hańba, to zawstydzające, patrzenie jak będą wyjeżdżać z kraju”. Związkowcy blokowali wejścia do sklepów i na dworce. Zagrodzili też wejście do fabryki Seata na przedmieściach Barcelony. Strajkowali też związkowcy w innych krajach. Do hiszpańskiej akcji strajkowej masowo dołączyli między innymi Portugalczycy, Włosi i Grecy. Poparcia udzieliły też centrale związkowe między innymi z Francji i Belgii. 
