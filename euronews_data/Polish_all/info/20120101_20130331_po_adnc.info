# ORIG TITLE    Sytuacja w Algierii wciąż niejasna . 
# ORIG CONTENT  Niemal 24 godziny po rozpoczęciu szturmu armii algierskiej na rafinerię w Ajn Amnas walki prawdopodobnie jeszcze trwają, choć nikt tego oficjalnie nie potwierdza. Według nieoficjalnych doniesień, oddziały wojskowe otaczają budynki rafinerii, w których schronili się terroryści z zakładnikami. Nie ma wciąż jeszcze oficjalnych danych o liczbie ofiar czwartkowego ataku. Ale znamienne jest przejęzyczenie Mohameda Saida Belaida, algierskiego ministra komunikacji: . “Dzięki operacji udało się zneutralizować licznych zakładników, przepraszam, terrorystów, i uwolnić wielu zakładników. Niestety zginęła pewna liczba ludzi i są też ranni. Opublikujemy ostateczne dane, gdy tylko będziemy je znali”. Brak informacji rozgniewał zagranicznych partnerów Algierii. Ambasador tego kraju w Tokio został wezwany w piątek przez szefa japońskiej dyplomacji. Mimo uwolnienia trzech zakładników japońskich Tokio skarży się na brak wiarygodnych informacji o losie kilkunastu innych Japończyków będących wciąż w rękach terrorystów. Źródła zbliżone do algierskich służb bezpieczeństwa mówią o 30 zabitych podczas szturmu zakładnikach i 11 ofiarach wśród terrorystów. Miał zginąć między innymi dowódca islamskich napastników Tahar ben Chened. 
