# ORIG TITLE    Klęska niemieckiej kanclerz . 
# ORIG CONTENT  Wybory samorządowe w Nadrenii Północnej-Westfalii zakończyły się klęską rządzącej krajem CDU. Choć przywódcy partii spodziewali się porażki, to jednak wynik na poziomie 26 procent jest jednym z najsłabszych chadeckich wyników w ostatnich dekadach. Wybory w Nadrenii Północnej-Westfalii i ich wynik są o tyle istotne, że jest to największy pod względem ludności niemiecki land. Główną siłą pozostała SPD, rządząca dotąd w Zagłębiu Ruhry. Aż 39 procent wyborców zagłosowało na ugrupowanie Hannelore Kraft. Przedterminowe wybory musiały odbyć się dlatego, że upadł landowy rząd, na czele którego stała właśnie Kraft. Teraz socjaliści mogą stworzyć stabilną większość, z Zielonymi, którzy dostali ponad 11 procent głosów. Lokalna liderka SPD nie kryła zadowolenia z wyniku. “Razem z nami cieszy się partia w całych Niemczech, bo został wysłany jasny sygnał do Berlina”. W przeciwieństwie do CDU, zaskakująco dobry wynik uzyskali liberalni demokraci. FPD zebrała 8,6% głosów, podczas gdy sondaże wskazywały, że może mieć problem z przekroczeniem 5-procentowego progu wyborczego. Swoich przedstawicielach w parlamencie Nadrenii Północnej-Westfalii będzie mieć również Niemiecka Partia Piratów, która otrzymała 7,8 procenta głosów. To czwarty land, w którym piraci mają swoich przedstawicieli.   Fatalny wynik rządzącej Niemcami CDU może być bardzo brzemienny w skutkach. Wyborcy sprzeciwili się programowi zaciskania pasa, który kanclerz Merkel wprowadza w Niemczech, a także narzuca pozostałej części Unii Europejskiej. Zwycięstwo socjalistów z pewnością wzmocni też pozycję… Francois Hollande’a. Polityk francuskiej Partii Socjalistycznej zostanie we wtorek zaprzysiężony na nowego prezydenta republiki. Celem jego pierwszej wizyty zagranicznej będzie oczywiście Berlin. I nie ulega wątpliwości, że po raz kolejny będzie przekonywać kanclerz Merkel, że przyszedł czas na popuszczenie pasa i zmianę polityki z oszczędnościowej na rozwojową. Podział miejsc w parlamencie Nadrenii Północnej-Westfalii (wymagana większość to 119 głosów): SPD – 99 miejsc CDU – 67 miejsc Zieloni – 29 miejsc FDP – 22 miejsca NPP – 20 miejsc . 
