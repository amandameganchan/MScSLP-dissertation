# ORIG TITLE    Drugi dzień historycznych wyborów w Egipcie . 
# ORIG CONTENT  Drugi dzień wyborów prezydenckich w Egipcie, które mają definitywnie zamknąć okres przejściowy trwający od upadku reżimu Hosniego Mubaraka w lutym ubiegłego roku. I tak jak w środę, Egipcjanie stoją w kolejkach, by móc oddać głos na jednego z dwunastu pretendentów do najwyższego urzędu w państwie. I choć kandydatów jest tak wielu, Egipt ma wybór między dwiema opcjami – zachować pewne pozostałości po dawnym reżimie, lub ulec pokusie islamizmu. Pierwszą, post-mubarakową opcję reprezentuje były minister spraw zagranicznych Amr Moussa. Kandydatem islamistów jest reprezentujący Bractwo Muzułmańskie Mohammed Morsi. Do trójki faworytów wyborów zaliczany jest również były premier Mubaraka – Ahmad Chafiq. “Rewolucja powinna zwyciężyć” – powiedział Mohamed Marzouk, wyborca, którego spotkaliśmy w Kairze. – “Znamy kandydatów, którzy reprezentują rewolucję, i znamy tych, którzy usiłują wyłudzić dla siebie miejsce w wyborach prezydenckich.” . Ci ostatni to – zdaniem tego Egipcjanina – kandydaci wywodzący się z dawnego reżimu. Jeśli żaden kandydat nie zdobędzie większości absolutnej w pierwszej turze, decydująca druga tura odbędzie się w połowie czerwca. 
