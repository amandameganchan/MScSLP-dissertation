# ORIG TITLE    Akcje Samsunga spadają po decyzji amerykańskiego sądu . 
# ORIG CONTENT  O ponad siedem procent spadły akcje Samsunga na Giełdzie Papierów Wartościowych w Seulu. To efekt decyzji amerykańskiego sądu, który nakazał południowokoreańskiej firmie wypłacenie ponad miliarda dolarów odszkodowania za bezprawne korzystanie z patentów konkurencyjnego Apple’a. W ciągu jednego dnia wartość Samsunga spadła o prawie 10 miliardów euro. Według analityków, w wyniku decyzji sądu, tegoroczne zyski koreańskiej firmy spadną o 4 procent. Dotychczas w podobnych sprawach między Samsungiem a Apple, sądy orzekały, że nie doszło do kopiowania rozwiązań, lub uznawały, że obydwie firmy kopiowały rozwiązania od siebie nawzajem. Jednak sprawa rozstrzygnięta w Kalifornijskim sądzie w piątek to jeden z ważniejszych procesów patentowych. Prawnicy Samsunga zapowiedzieli odwołanie od decyzji sądu, a przedstawiciele amerykańskiego koncernu chcą zakazać sprzedaży na terenie USA modeli Samsunga, w których zostały użyte zakwestionowane rozwiązania. 
