# ORIG TITLE    Kim był Omar Sulejman? . 
# ORIG CONTENT  Świat poznał twarz Omara Sulejmana w tym historycznym dniu 11 lutego 2011 roku, gdy ogłaszał w egipskiej telewizji dymisję Hosniego Mubaraka. Wcześniej Sulejman służył wiernie reżimowi przez 30 lat, pozostając najczęściej w cieniu. Na pierwszy plan wyszedł na krótko, po to właśnie, by zapowiedzieć koniec reżimu. Na ten komunikat czekały tysiące uczestników rewolucji egipskiej. Osiągnięcie tego celu kosztowało setki ofiar. l   Wierność prezydentowi i jego reżimowi sprawiły, że w styczniu 2011 roku, a więc podczas rewolucji, Omar Sulejman został mianowany wiceprezydentem Egiptu. Miał nawet szansę, by stać się następcą Mubaraka. Jego misja polegała wtedy na przywróceniu spokoju w kraju i wszczęciu reform, jakich domagała się ulica. Był jednak postrzegany jako człowiek prezydenta i jego nominacja nie położyła kresu gniewowi Egipcjan.   Wcześniej Sulejman był przez długie lata szarą eminencją reżimu. Urodził się w roku 1936. Zaczął karierę w armii, a następnie, w roku 1993, został szefem tajnych służb.   To jemu Mubarak zawdzięcza życie. W roku 1995 poradził prezydentowi, by podczas pobytu w Etiopii na szczycie afrykańskim poruszał się w opancerzonym samochodzie. Kolumna została zaatakowana przez oddział islamistów, zginęło kilku ochroniarzy i agentów tajnych służb, ale szef państwa wyszedł z pułapki bez szwanku. A Sulejman stał się jego zaufanym człowiekiem.   Latem 1997 roku walczył o wzmocnienie ochrony obiektów turystycznych. Minister spraw wewnętrznych odrzucił to żądanie. W październiku zamach w Luksorze spowodował śmierć 62 osób. Po raz kolejny Sulejman miał rację.   Stał się wtedy doradcą politycznym Mubaraka. Po drugiej intifadzie powierzono mu sprawy związane ze stosunkami izraelsko-palestyńskimi. Pełnienie przez niego roli negocjatora przyczyniło się do dalszego wzmocnienia pozycji Sulejmana. Przez całe lata pośredniczył w rozmowach między obu stronami konfliktu. Starał się nawet doprowadzić do pojednania między dwiema palestyńskimi frakcjami – organizacjami Hamas i Fatah.   Ale Sulejman ma również swoje mroczne oblicze. Miał odegrać istotną rolę w stosowaniu tortur w Egipcie. Był również podejrzewany o współpracę z CIA i o torturowanie licznych podejrzanych o terroryzm islamski.    Właśnie islamiści byli zawsze wrogami Sulejmana. W latach dziewięćdziesiątych prowadził bez litości wojnę przeciwko Bractwu Muzułmańskiemu i dżihadystom. Być może to sprawiło, że chciał uczestniczyć w kwietniowych wyborach. Jednak nie udało mu się zebrać wymaganych 30 000 podpisów.   . 
