# ORIG TITLE    Dyrektor słynnego teatru oblany kwasem . 
# ORIG CONTENT  Siergiej Filin, dyrektor artystyczny słynnego rosyjskiego teatru Bolszoj został oblany kwasem przez zamaskowanego mężczyznę. Lekarze mówią, że były tancerz może stracić wzrok. Szef teatru jest postacią kontrowersyjną. Teatr prowadzi twardą ręką i podejmuje nieodwołalne decyzje. Ma w związku z tym sporo wrogów – w ostatnim czasie ktoś spalił jego samochód. Włamano się też na jego konto e-mailowe. Artyści pracujący w teatrze są zaszokowani. “Stało się coś absolutnie niepojętego, coś potwornego”, mówi łamiącym się głosem tancerka Anastazja Meskowa. “Trudno mi uwierzyć, że coś takiego mogło się zdarzyć w świecie sztuki. To powrót do lat 90.”. Niektórzy uważają, że atak może mieć związek z walką o miejsca w zespole. I domagają się dokładnego śledztwa. “Reputacja naszego kraju jest zagrożona, mamy nadzieję, że wszystkie możliwe władze zbadają sprawę i że zostanie ona rozwiązana. To jest kwestia globalnej reputacji naszego kraju i wizerunku Rosji”, uważa rzeczniczka prasowa teatru, Jekaterina Nowikowa. Filin z teatrem związany jest od 25 lat, rozpoczął w nim pracę, gdy tylko ukończył 18 lat. Dyrektorem artystycznym został blisko dwa lata temu. W proteście przeciw zmianom, które zaprowadził, z teatru odeszło kilku artystów. 
