# ORIG TITLE    Zawieszenie broni? W Syrii walki przybierają na sile . 
# ORIG CONTENT    Choć 10 kwietnia jest wynegocjowaną z ONZ datą zawieszenia broni pomiędzy siłami rządowymi i rebeliantami w Syrii, w kraju nie ustają krwawe walki. Powstańcy odrzucili żądanie Baszara al-Assada pisemnych gwarancji powstrzymania się od przemocy. Oskarżyli władze w Damaszku o próbę sabotowania planu pokojowego i oświadczyli, że nie podejmą rozmów pokojowych z władzami dopóki trwają ataki wojska.   Z raportu organizacji Human Rights Watch wynika, że władze dopuściły się mordu na ponad stu rannych lub pojmanych przez wojsko opozycjonistach i partyzantach. Wysłannik ONZ i Ligi Arabskiej do Syrii Kofi Annan, któremu udało się wynegocjować datę zawieszenia broni pomiędzy zwaśnionymi stronami, nazwał eskalację przemocy w kraju niedopuszczalną.   Najgorzej sytuacja wygląda w miastach Homs oraz Idlib. Opozycja twierdzi, ze w trakcie ostatniego weekendu zginęło tam blisko 70 osób.    Setki uchodźców z Syrii przekroczyły granicę sąsiedniej Turcji. Tam władze przygotowały dla nich nowy obóz, około 70 kilometrów od granicy syryjskiej. Miejsce to jest w stanie pomieścić 20 000 osób.   Wiele wskazuje na to, że w wypadku fiaska zawieszenia broni już wkrótce wypełni się ono po brzegi.  . 
