# ORIG TITLE    Egipt po pierwszej turze wyborów prezydenckich . 
# ORIG CONTENT  Lada chwila zostaną podane oficjalne rezultaty pierwszej tury wyborów prezydenckich w Egipcie. Jednak już teraz wydaje się jasne, że druga tura będzie okazją do starcia między Mohamedem Morsim reprezentującym Bractwo Muzułmańskie a Ahmedem Chafiq’iem, byłym premierem Hosniego Mubaraka. I obozy tych dwóch kandydatów już przygotowują strategię, która pozwoliłaby im zdobyć zwolenników również poza wyborcami ich własnych partii. Jest to niezbędne dla zdobycia większości ponad 50 procent wyborców. I tak Issam Al-Arian, jeden z przywódców Bractwa Muzułmańskiego, wzywa do utworzenia wspólnego frontu, by “bronić rewolucji”: . “Mohamed Morsi dyskutuje z innymi kandydatami, z szefami partii i liczącymi się osobistościami” – mówi Al-Arian. – “Te kontakty mają jeden cel: pracować razem dla ocalenia narodu i osiągnięcia celów rewolucji, i w ten sposób pozostać wiernymi pamięci męczenników i rannych”. Ahmed Chafiq stara się z kolei zatrzeć swój wizerunek kandydata reprezentującego stary reżim. I by przekonać wahających się wyborców, daje do zrozumienia, że może mianować na stanowisko premiera przedstawiciela Bractwa Muzułmańskiego. Wynik wyborów zależy od tego, kogo poprą ci, którym nie odpowiada żaden z dwóch kandydatów. Inaczej mówiąc, którego z nich uznają za mniejsze zło. Rozstrzygnięcie tej walki nastąpi 16 i 17 czerwca. 
