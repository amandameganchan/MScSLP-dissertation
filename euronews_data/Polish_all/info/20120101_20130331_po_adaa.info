# ORIG TITLE    Romney bogatszy od Obamy na finiszu kampanii . 
# ORIG CONTENT  Wszystko wskazuje na to, że tegoroczna prezydencka kampania wyborcza będzie najdroższa w historii Stanów Zjednoczonych. Budżety obydwu głównych kandydatów przekroczą miliard dolarów.   Choć prezydent Barack Obama skorzystał z prawa do wcześniejszego głosowania, to do oficjalnej daty wyborów zostało jeszcze półtora tygodnia. A już wydano ogromne pieniądze na kampanię w mediach i na ulicach.   Wszystko po to, by zachęcić jak najwięcej wyborców do głosowania. Najnowsze sondaże pokazują, że każdy głos może zaważyć na wyniku wyborów, tak jak to było 12 lat temu, gdy o wygranej George’a Busha zdecydowało kilkaset głosów przewagi w stanie Floryda.   Jeszcze miesiąc temu wydawało się, że republikański kandydat Mitt Romney nie ma szans w starciu z popularnym Barackiem Obamą. Jednak pierwsza debata telewizyjna wywróciła układ sił do góry nogami. W październiku, właśnie w wyniku przekonującego wystąpienia w telewizji, komitet wyborczy republikanina zaczął notować rekordowe wpływy od sponsorów. W październiku republikanie zebrali więcej pieniędzy niż demokraci.   Według informacji z biur obu kandydatów, Obama ma do wydania jeszcze 123 miliony dolarów, a Romney aż 169 milionów. 
