# ORIG TITLE    Barack Obama wspiera mieszkańców Aurory . 
# ORIG CONTENT    Do Aurory, położonej na przedmieściach Denver w stanie Kolorado udał się prezydent Stanów Zjednoczonych Barack Obama. Prezydent przekazał słowa otuchy całej lokalnej społeczności, która jest w szoku po zamachu dokonanym w kinie podczas projekcji nowego filmu o Batmanie.   W wyniku strzelaniny zginęło 12 osób, a 58 zostało rannych. Wśród ofiar śmiertelnych jest 6-letnia dziewczynka.   Po spotkaniu z członkami rodzin ofiar Obama wyznał, że rozmawiał z nimi jako ojciec i mąż.   “Powiedziałem im, że w takiej sytuacji żadne słowa nie są adekwatne. Jednak moim zadaniem jest przekazać im jako przedstawiciel całego kraju, że jesteśmy z nimi myślami i nie zapomnimy o ich tragedii” – powiedział prezydent.   Według policyjnych doniesień zamachowiec James Holmes odmawia składania zeznań.    W poniedziałek ma po raz pierwszy stawić się przed sądem. Dotychczas śledczy nie potrafią wskazać motywów działania zamachowca, ale być może wiele wyjaśni przeszukanie danych zgromadzonych na jego komputerze.   Holmes trzymany jest w izolatce z obawy przed samosądem, jakim grożą mu inni aresztowani. 
