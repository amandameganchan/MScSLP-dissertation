# ORIG TITLE    Chiński parlament żegna prezydenta i premiera . 
# ORIG CONTENT  W Chinach rozpoczęły się przygotowania do zmiany rządowej warty. Odchodzące władze po raz ostatni przewodniczyły Zgromadzeniu Przedstawicieli Ludowych. Główne wyzwania, jakie stoją przed nową władzą, to nie tylko kwestie ekonomiczne, ale również wysoka korupcja i niepokoje społeczne. Urzędujący prezydent Hu Jintao ustąpi obecnemu wiceprezydentowi Xi Jinpingowi. Z kolei Premiera Wena Jiabao zastąpi wicepremier Li Keqiang. I choć oficjalnie zmiana zostanie dokonana dopiero na początku przyszłego roku, już teraz Xi Jinping przejął od Hu Jintao część obowiązków. Między innymi kwestie dyplomacji – to chiński wiceprezydent spotkał się z Barackiem Obamą w Białym Domu. Odchodzące władze w spadku zostawią kilka niepokojących danych z dziedziny ekonomii. Analityków niepokoi rekordowy deficyt handlowy Chin – w lutym osiągnął on blisko 31,5 miliarda dolarów. Jednocześnie spadł chiński wzrost gospodarczy. Choć o liczbie 7,5 procenta europejskie gospodarki mogą pomarzyć, to dla Chin oznacza to zdecydowany spadek, w porównaniu z wcześniejszymi dwoma latami. Po stronie plusów można umieścić spadającą inflację – w lutym osiągnęła najniższy poziom od 20 miesięcy – 3,2 procent w ujęciu rocznym. Wskaźniki gospodarcze są niezwykle istotne dla stabilności społecznej w Chinach, które mierzą się z intensywną migracją ludności wiejskiej do miast. Według władz, w ciągu roku do miast przybywa około 25 milionów ludzi. Aby zapewnić im pracę, konieczne jest utrzymanie wzrostu na poziomie 8 procent PKB, uważają ekonomiści. W związku z rozwojem miast, dochodzi do wielu nieprawidłowości w czasie sprzedaży państwowych gruntów. Władze surowo karzą skorumpowanych urzędników, ale czasem mieszkańcy sami biorą sprawy w swoje ręce. Tak było w miejscowości Wukan, gdzie doszło do przewrotu – wyrzuceni zostali wszyscy politycy i policja, a na ich miejsce wybrano nowych przedstawicieli. Wukan został otoczony przez wojsko, ale ostatecznie nie doszło do rozlewu krwi – władze Komunistycznej Partii Chin uznały, że dzięki rewolucji “naprawiono wcześniejsze wypaczenia” i uznały nowe władze Wukanu. Trudno spodziewać się podobnego obrotu sprawy w Tybecie. Tam wciąż Pekin sprawuje władze silną ręką i ogranicza tybetańską kulturę i praktyki religijne, nawet za cenę ofiar wśród protestujących ludzi. Dla wielu organizacji międzynarodowych postępowanie Chin wobec Tybetu, a także prześladowania opozycji i brak demokracji, to problem, który powinien zostać rozwiązany w pierwszej kolejności. 
