# ORIG TITLE    ONZ: dzieci wykorzystywane w Syrii jako żywe tarcze . 
# ORIG CONTENT  Zawieszenie broni w Syrii, czyli główny punkt planu pokojowego stworzonego przez Kofiego Annana, pozostaje już tylko papierkiem. W całym kraju dochodzi do starć między rebeliantami, a siłami rządowymi. Obecność cywilnych obserwatorów ONZ w żaden sposób nie wpływa na wymianę ognia. Mogą oni tylko wysyłać raporty o kolejnych ofiarach, zniszczonych osiedlach i setkach uciekinierów szukających bezpiecznego schronienia. Wszędzie tam, gdzie pojawiają się ONZ-owskie pojazdy, gromadzą się przy nich ludzie opowiadający o ich przeżyciach z ostatnich dni. Tu, w miejscowości Rastan mówią, że najbardziej boją się, gdy słyszą nadlatujące śmigłowce. W odpowiedzi mogą jedynie posłuchać dyplomatycznych apeli. “Stany Zjednoczone przyłączają się do apeli specjalnego wysłannika Kofiego Annana, który alarmuje, że syryjskie władze mogą organizować kolejne masakry, tym razem zagrożona może być wieś Haffa w prowincji Latikia, jak również w miastach Deir el-Zour, Daraa, Homs, Hama i na przedmieściach Damaszku”. Jednak dyplomatyczne starania ONZ nie przyniosły do tej pory żadnych efektów poza kolejnymi raportami. Najnowszy alarmuje, że głównymi ofiarami konfliktu są dzieci, które mogą być torturowane przez syryjskie wojska, a nawet używane jako żywe tarcze na czołgach. Z kolei rebelianci mają wykorzystywać dzieci na linii frontu. 
