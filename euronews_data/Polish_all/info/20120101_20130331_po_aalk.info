# ORIG TITLE    Północnokoreańska rakieta niepokoi sąsiadów . 
# ORIG CONTENT  Korea Północna zamierza wystrzelić rakietę dalekiego zasięgu. Ma to nastąpić między 12 a 16 kwietnia. Oficjalnym celem misji ma być umieszczenie na orbicie satelity obserwacyjnego o przeznaczeniu wyłącznie cywilnym, a ta wyprawa kosmiczna ma być również częścią obchodów stulecia urodzin założyciela Korei Północnej Kim Ir Sena. Jednakże ta wersja nie przekonała wspólnoty międzynarodowej. Dla Stanów Zjednoczonych i ich sojuszników – Korei Południowej i Japonii – może w rzeczywistości chodzić o zakamuflowany test rakiety balistycznej o wojskowym przeznaczeniu. Po nim mogłaby nastąpić próba odpalenia bomby jądrowej. “Chcemy powiedzieć, że wystrzelenie rakiety jest prowokacją zagrażającą pokojowi i stabilności Półwyspu Koreańskiego i wschodniej Azji – powiedział Kim Min-seok, rzecznik południowokoreańskiego Ministerstwa Obrony. – Jesteśmy w pełni przygotowani do obrony mieszkańców Korei Południowej”. Japonia, która obawia się, że rakieta może przelecieć nad jej terytorium, postawiła swoje baterie rakietowe w stan gotowości. Tokio i Seul ostrzegły, że zestrzelą rakietę, jeśli naruszy ich granice. Jednakże prawdopodobne umieszczenie wyrzutni w pobliżu granicy z Chinami zmniejszy ryzyko upadku fragmentów rakiety na terytorium Japonii. Również niektóre kraje Zachodu ostrzegły Koreę Północną, że wystrzelenie rakiety stanowiłoby naruszenie rezolucji Organizacji Narodów Zjednoczonych. 
