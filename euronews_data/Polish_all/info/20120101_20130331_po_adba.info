# ORIG TITLE    Huraganowa kampania w USA . 
# ORIG CONTENT  Huragan Sandy odcisnął swoje piętno również na kampanii wyborczej. Prezydent Barack Obama musi pokazać, że jego administracja sprawnie radzi sobie ze skutkami klęsk żywiołowych. Dlatego osobiście odwiedził zniszczone miejscowości. W New Jersey zapewnił mieszkańców, że nie zostaną opuszczeni, dopóki nie skończy się sprzątanie po sztormie. Demokratycznego kandydata na krok nie opuszczał za to gubernator New Jersey, republikanin Chris Christie, by pokazać, że jego partii również leży na sercu dobro osób poszkodowanych przez Sandy. “Nie chcę, żeby ktokolwiek poczuł, że to wszystko da się posprzątać w ciągu jednej nocy. Chcemy, żeby ludzie mieli realistyczne oczekiwania. To co my możemy obiecać, to że rząd federalny będzie współpracować ze stanem i samorządami tak blisko, jak to możliwe i nie zostawimy Was, dopóki to wszystko się nie skończy”. Do aktywnej kampanii wrócił Mitt Romney, ale oczywiście nie zapomniał o wydarzeniach, którymi w ostatnich godzinach żył cały kraj. “Widzieliśmy jak ludzie z całego kraju już teraz zgłaszają się, by pomóc poszkodowanym. Możecie zobaczyć na monitorach sposoby wsparcia dla Czerwonego Krzyża, jak umożliwić ludziom z całej Ameryki zebranie wszelkiego możliwego wsparcia dla tych ludzi, którzy zostali dotknięci przez żywioł”. Wcześniej Romney prowadził zbiórkę darów dla dotkniętych przez huragan w Dayton, w stanie Ohio. Pro-demokratyczne media natychmiast oskarżyły republikanów, że nie chodzi im wcale o pomoc dla ofiar, a ich działania to nic więcej niż wyborcza gra. Do głosowania zostało 5 dni. 
