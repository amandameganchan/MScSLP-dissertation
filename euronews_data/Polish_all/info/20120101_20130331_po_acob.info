# ORIG TITLE    Syria: walki o Aleppo, trudna sytuacja ludności cywilnej . 
# ORIG CONTENT  Syryjskie miasto Aleppo jest wciąż celem bombardowań i ostrzału artylerii reżimu Baszara al-Assada. Wojska rządowe odbiły dwie dzielnice miasta znajdujące się w jego górnej części. Zginęło przy tym kilkadziesiąt osób. Celem ataków jest również część miasta położona w pobliżu portu lotniczego. Władze Syrii są pewne zwycięstwa i zapowiadają, że w ciągu najbliższych 10 dni Aleppo będzie już całkowicie w ich rękach. A na razie mieszkańcy mają coraz więcej trudności ze znalezieniem żywności. Mówią o “zbiorowej karze” dla ludności miasta.   Podobna sytuacja panuje w mieście Azaz niedaleko granicy z Turcją. W wyniku coraz intensywniejszych bombardowań połowa spośród 70 tysięcy mieszkańców tego miasta uciekła. Osiem tysięcy uchodźców syryjskich czeka od tygodnia na granicy tureckiej.   Mówi jeden z mieszkańców regionu:    “Pięć dni temu dowiedzieliśmy się, że mój brat został zabity. Przyjechaliśmy do Azazu, by go pochować. Gdy byliśmy na cmentarzu, z samolotu zostały wystrzelone dwie rakiety, które spadły za naszym domem.“     Działania wspólnoty międzynarodowej koncentrują się, jak dotąd, na pomocy humanitarnej. W samym tylko miesiącu sierpniu sto tysięcy Syryjczyków opuściło swój kraj. Peter Maurer, nowy prezydent Międzynarodowego Czerwonego Krzyża, przybył do Syrii, by rozmawiać o losie uchodźców z prezydentem al-Assadem. Od początku tego roku Czerwony Krzyż i Czerwony Półksiężyc udzieliły pomocy 800 tysiącom osób w Syrii.   . 
