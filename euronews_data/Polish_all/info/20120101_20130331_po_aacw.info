# ORIG TITLE    Ujawniono prywatne maile prezydenta Baszara al-Assada . 
# ORIG CONTENT  Brytyjski dziennik “The Guardian” informuje, że wszedł w posiadanie prywatnej korespondencji elektronicznej prezydenta Syrii. Te materiały miały zostać przekazane gazecie przez członka syryjskiej opozycji. W mailach Baszara al-Assada można znaleźć wiele zaskakujących rzeczy, jak na przykład żarty szefa państwa na temat jego własnych obietnic przeprowadzenia reform politycznych w Syrii. Według brytyjskiej gazety, przed kilku miesiącami Baszar al-Assad miał dołączyć do jednego z maili film wideo, który świadczy o jego zamiłowaniu do czarnego humoru. W tym filmie widzimy scenkę krwawych represji przeciwko rebeliantom, zainscenizowaną za pomocą dziecinnego samochodziku grającego rolę czołgu, i herbatników symbolizujących domy w mieście Hims. A do tego jeszcze lalka w roli obserwatora Ligi Arabskiej… . Maile wymieniane, jak twierdzi “The Guardian” między prezydentem a pierwszą damą mają świadczyć o skłonności tej ostatniej do wydawania lekką ręką dużych sum na meble, biżuterię i inne luksusowe artykuły. Brytyjska gazeta pisze, że prezydencka para zdaje się być całkowicie odcięta od rzeczywistości. “The Guardian” zaznacza, że redakcja uczyniła wszystko, by zweryfikować autentyczność przekazanej mu prezydenckiej korespondencji. 
