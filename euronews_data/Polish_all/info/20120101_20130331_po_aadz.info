# ORIG TITLE    Francja: żałoba po strzelaninie w Tuluzie . 
# ORIG CONTENT  Cała Francja jest w stanie szoku dzień po strzelaninie w żydowskiej szkole w Tuluzie. Zginęły wtedy cztery osoby – 30-letni mężczyzna i jego dwoje dzieci, a także ośmioletnia dziewczynka. Sprawca tych zabójstw, który przyjechał przed szkołę skuterem i miał twarz ukrytą pod motocyklowym kaskiem, nie został jak dotąd zidentyfikowany. Konsekwencje dramatu można odczuć również w żydowskiej dzielnicy Paryża. Minister spraw wewnętrznych Claude Guéant podał dziś w wywiadzie dla radia Europe 1 nowe szczegóły dotyczące zabójcy: . “Jeden ze świadków powiedział policji, że mężczyzna miał na sobie swego rodzaju uprząż, do której była przymocowana na piersi mała kamera”. W regionie Midi-Pyrénées został ogłoszony najwyższy, szkarłatny poziom zagrożenia terrorystycznego. Policjanci i wojskowi zostali rozmieszczeni we wszystkich miejscach, które mogą być celem kolejnych ataków. Trwa również pościg za zabójcą. Ponad 300 policjantów uczestniczy w śledztwie. Istnieje silne podejrzenie, że ten sam mężczyzna, który strzelał w poniedziałek rano przed żydowską szkołą, jest również zabójcą trzech francuskich wojskowych. Zostali oni zastrzeleni w ubiegłym tygodniu w Tuluzie i w Montauban. W obu przypadkach sprawca poruszał się na skuterze i używał tego broni tego samego typu i tego samego kalibru. Jeśli analizy potwierdzą, że chodzi o ten sam egzemplarz automatycznego pistoletu, stanie się jasne, że policja ma do czynienia z osobnikiem gotowym do przeprowadzenia kolejnych ataków. 
