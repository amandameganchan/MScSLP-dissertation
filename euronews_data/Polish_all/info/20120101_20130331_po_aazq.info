# ORIG TITLE    Sarajewo i Pale – reakcje na proces Mladicia . 
# ORIG CONTENT  Na ogromnym telebimie w centrum Sarajewa transmitowano początek procesu generała Radko Mladicia przed haskim trybunałem. W akcie oskarżenia znalazły się zarzuty ludobójstwa i zbrodni przeciwko ludzkości.   W Sarajewie historia jest nadal bolesna. Od 1992 roku, w ciągu czterech lat oblężenia tego miasta, zginęło ponad 11 000 ludzi. Wielu mieszkańców ma nadal przed oczami to, co działo się dwie dekady temu.    “Oczekuję, że sprawiedliwość zostanie wymierzona tak szybko, jak to będzie możliwe. Liczę na to, bo taka zbrodnia nie wydarzyła się w żadnym innym kraju. To smutne, że Europa i Ameryka pozwoliły, by do czegoś takiego doszło, jesteśmy przecież częścią Europy” – mówi Hadzic Hasna, mieszkanka Sarajewa.   Od zakończenia wojny minęło już prawie 17 lat, ale bliscy ofiar nadal walczą o prawdę. Tak jak Alija Hodzic, którego córka zginęła w czasie oblężenia Sarajewa. “Nikt nie liczył, ile dzieci zginęło w tym czasie z różnych przyczyn w Sarajewie. Wszystko czego chcemy to prawda. Nie jesteśmy ludźmi, którzy szukają zemsty, przebaczamy. Jesteśmy gotowi wybaczyć, ale nie zapomnieć” – dodaje Hodzic.   Zupełnie inne nastroje panują w mieście Pale, w Bośni i Hercegowinie. Tam poparcie i uznanie dla Mladicia jest nadal duże.   “Próbują przekonać wszystkich, że każdy Serb popełniał zbrodnie w czasie wojny. Oskarżają zacnego człowieka i nie pozwalają mu się skutecznie bronić. Trzy strony były zaangażowane w ten konflikt, zbrodnie popełniały też wszystkie trzy strony” – przekonuje Mladen Mandic, student z Pale.   Według prokuratorów z Międzynarodowego Trybunału Karnego ds. byłej Jugosławii, wojska kierowane przez Mladicia zabiły ponad 100 000 osób. 70-letni dziś generał został schwytany i aresztowany w zeszłym roku koło Belgradu. Nie przyznaje się do winy.     . 
